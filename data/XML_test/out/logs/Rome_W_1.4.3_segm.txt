Enumeratis moribus iuuenum , 
 et ostenso quomodo ad mores illos Reges 
 et Principes se debeant habere . 
 Restat uidere , 
 qui sunt mores senum , 
 et quomodo Reges et Principes se debeant habere ad mores illos . 
 Senum autem quidam mores sunt laudabiles , 
 quidam uituperabiles . Philosophus autem 2 Rhetoricorum , 
 inter alios mores 
 quos tangit de senibus , 
 enumerat sex uituperabiles mores . 
 Primo enim senes sunt nimis increduli . 
 Secundo sunt ualde suspitiosi . 
 Tertio sunt timidi 
 et pusillanimes . 
 Quarto sunt illiberales . Quinto sunt difficilis spei , 
 uel sunt malae spei . Sexto non uerecundantur , sed sunt inerubescitiui . 
 Sunt enim primo senes increduli , 
 quod ex experientia contingit . 
 Nam quia in multis experti sunt cognoscunt homines in multis mentiri ; 
 non de facili fit eis fides , 
 sed credunt omnes alios esse deceptores . 
 Ideo dicitur 2 Rhetoricorum , 
 quod senes multis annis vixerunt , 
 et in pluribus decepti sunt : 
 ergo propter hanc experientiam contingit ipsos incredulos esse . Secundo senes sunt suspitiosi . quaecunque enim vident , 
 ut plurimum suspicantur malum , 
 et referunt ea in deteriorem partem . Videntur enim senes econtrario disponi iuuenibus . Pueri enim , 
 quia non multa mala fecerunt 
 et innocentes sunt , 
 sua innocentia alios mensurant , 
 et omnia referunt in meliorem partem : 
 credunt enim omnes bonos esse . 
 Senes vero econtrario , 
 quia multis annis vixerunt , 
 et in multis peccauerunt , mensurant facta aliorum 
 secundum ea quae gesserunt in seipsis : 
 propter quod ut plurimum credunt alios malos esse , 
 et in peiorem partem referunt eorum opera . 
 Unde dicitur 2 Rhetoricorum ; 
 quod quia senes vixerunt multis annis , 
 esse non potest quin in multis peccauerint . Ideo sunt male suspitiosi , 
 et omnia in deterius aestimant . Tertio senes sunt pusillanimes , 
 et tumidi . Pusillanimes enim sunt , 
 quia sunt humiliati a vita : 
 propter enim multum viuere sunt humiliati , 
 et defecerunt . 
 Sicut ergo deficiunt in eis humores , 
 et vitam : 
 sic deficit in eis cor , 
 et sunt pusillanimes . Sunt 
 etiam timidi : 
 quia ( ut dicitur 2 Rhetoricorum . ) Infrigidatio praeparat viam formidini . 
 Nam secundum Philosophum , 
 Quicunque naturaliter sic disponitur , 
 prout disponitur , existens in aliqua passione , 
 naturaliter passionatur passione illa . Cum ergo timidi efficiantur frigidi , 
 quicunque est naturaliter frigidus , sequitur 
 quod sit naturaliter formidolosus . Sequitur ergo senes esse naturaliter timidos , 
 quia deficit in eis naturalis calor , 
 et habent membra naturaliter frigida . 
 Quarto sunt illiberales : 
 quod tripliciter contingit . 
 Primo ex defectu vitae . 
 Secundo ex experientia temporis . 
 Tertio eo quod non viuunt spe , 
 sed memoria . Anima enim ut plurimum sequitur complexiones corporis . 
 Sicut ergo senes in propriis corporibus deficiunt in humoribus , et in vita : 
 sic videtur ipsis , 
 quod omnia eis deficiant . Timentes ergo defectum pati , sunt illiberales , 
 et non audent expendere : 
 immo videntes sic se deficere , non confidunt de propriis viribus , 
 sed solum confidunt 
 de iis quae habent . 
 Ponentes ergo in eis suam spem et confidentiam , 
 non audent expensas facere . 
 Rursus illiberales sunt ex experientia temporis : 
 quia enim multis annis vixerunt , 
 credibile est eos fuisse passos indigentias multas . Timentes ergo indigentiam pati , 
 illiberales fiunt . 
 Contingit 
 etiam eos illiberales esse , 
 quia magis viuunt memoria , 
 quam spe . Cogitant enim se multum vixisse in praeterito , 
 et parum victuros in futuro . 
 Ideo 
 quia memoria est praeteritorum , 
 et spes est futurorum : non viuunt spe , nec confidunt de iis quae debent acquirere in futuro , 
 sed viuunt memoria , 
 et confidunt 
 de iis quae acquisiuerunt in praeterito ; 
 quare non confidentes de acquirendis , 
 fiunt illiberales , 
 et acquisita non de facili tribuunt . 
 Quinto sunt malae spei : 
 nihil enim bene sperant , 
 sed circa omnia deficere credunt . Causa autem huiusmodi assignata est in praecedentibus . 
 Nam si spes est futurorum , 
 et memoria praeteritorum , 
 et senes multum vixerunt in praeterito , 
 et parum credunt se viuere in futuro : 
 senes in sperando deficiunt , 
 et modica se cogitant facturos ; non enim viuunt , 
 nec delectantur in sperando , 
 sed in memorando . 
 Huiusmodi autem signum est : 
 quia quilibet libenter tractat ea , 
 in quibus delectatur . Videmus autem quod cum senes adinuicem congregantur , 
 semper recitant res gestas , 
 quas fecerunt ; 
 non autem delectantur in recitando res fiendas , 
 quas sunt facturi , 
 eo quod videant se multa fecisse , 
 et cogitent se pauca facturos . Sunt ergo difficilis spei , 
 quia in sperando deficiunt , 
 et pauca se facere sperant . Sexto senex sunt inuerecundi , 
 et inerubescitiui . Nam senes quia illiberales sunt , magis curant de utili quam de honesto . 
 Magis enim student ad utilitatem , 
 quam ad ea quae requirit honoris status , 
 ut vult Philosophus 2 Rhetoricorum . 
 Verecundia ergo , 
 cum sit timor inhonorationis , 
 non competit senibus ; 
 quia magis curant de utili , 
 quam de honore . Tota enim causa , 
 quare quis est verecundus 
 ( ut vult Philosophus ) est , 
 quia vult haberi in honore , 
 et vult reputari . Senes autem sicut deficiunt in vita , et in humoribus , 
 et in calore naturali : sic deficiunt in animo , 
 et non curant reputari : 
 quare contingit eos esse inuerecundos . 
 Posset autem una causa assignari , 
 quae quasi communis est ad omnia tacta . 
 Dictum est enim senes esse frigidos . 
 Frigidus enim omnia constipat , 
 et constringit : 
 et constringendo ea , 
 reddit ipsa grauiora , 
 et facit 
 ea appetere inferiorem locum . Videmus enim quod elementa frigida et grauia in inferiori loco collocantur : 
 calida vero et leuia in superiori . 
 Senes ergo , 
 quia frigidi sunt , 
 ex frigiditate constipantur , et retrahantur in seipsis ; 
 et redduntur immobiles , 
 ut 
 nihil audeant vel credant ; 
 nihil sperent , 
 et ut non curent excellere , 
 nec curent reputari : 
 quia frigidi non est appetere locum superiorem , 
 sed inferiorem . 
 Viso qui sunt mores senum vituperabiles ; 
 de leui patere potest quomodo Reges et Principes ad huiusmodi se debeant habere . 
 Nam constat 
 quod licet Reges et Principes non debeant esse in omnibus de facili creditiui , 
 ut pueri : 
 non tamen decet eos esse incredulos , 
 sed consideratis conditionibus personarum , 
 debent adhibere fidem iis quae eis dicuntur 
 secundum dictamen 
 et ordinem rationis . Secundo non decet eos esse suspitiosos , 
 ut omnia referant in deteriorem partem : 
 quia ex hoc contingeret eos esse seueros 
 et immiseratiuos , 
 et incurrerent maliuolentiam subditorum . 
 Tertio non decet eos esse timidos 
 et pusillanimes , 
 immo fortes et magnanimos : 
 quia cum negocia respicientia totum regnum , 
 circa quae Reges 
 et Principes insudare debent , 
 sint magna et ardua , 
 oportet eos esse fortes 
 et magnanimos . 
 Quarto detestabile est ipsos esse illiberales . Nam supra cum de virtutibus tractabatur , 
 sufficienter ostensum fuit , 
 quod non solum decet Reges et Principes esse liberales , 
 faciendo mediocres sumptus : 
 sed etiam congruit eos esse magnificos , magnifica faciendo . Quinto oportet eos esse bonae spei : 
 quia si in omnibus se crederent deficere , 
 nihil attentarent , 
 et periclitaretur regnum . 
 Sexto non decet eos esse inuerecundos 
 eo modo 
 quo senes existunt : 
 ut quod non curent de honoris statu , 
 et quod magis studeant circa utilia , quam circa opera honore digna . 
 Non decet tamen eos verecundari : 
 quia indecens est ipsos operari turpia , 
 ex quibus verecundia consurgit . 
