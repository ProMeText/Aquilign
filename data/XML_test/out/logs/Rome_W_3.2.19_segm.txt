Si consideretur dicta Philosophi 1 Rhet’ quinque sunt 
 de quibus consiliantur homines : 
 videlicet , de prouentibus , 
 de alimento , 
 de custodia ciuitatis , 
 et de pace et bello , 
 et de legislatore : 
 circa haec ergo quinque oportet consiliatores esse instructos . 
 Primo enim contingit esse Regis 
 consilium circa prouentus , 
 in quo duo sunt attendenda . Primo , 
 ne maiestas regia aliquos prouentus iniuste usurpet a suis conciuibus : 
 probabatur enim supra , Regem debere esse talem , 
 quod esset bonus virtuosus 
 et politiam diligeret , existentes in regno promoueret et honoraret : quod esse non posset , si bona eorum quae sunt in regno usurparet iniuste . 
 Rursus est attendendum , 
 ne in suis prouentibus defraudetur : 
 expedit enim regium consilium pro viribus saluare iura Regis , 
 eo quod huiusmodi bona ordinanda sunt ad bonum commune , 
 ut ad defensionem regni , 
 et ad bonum statum eius : 
 decet ergo consiliarios scire introitus et prouentus regni , 
 quos oportet peruenire ad regem , 
 qui et quanti sunt : 
 quatenus 
 si quis est superfluus 
 et iniuste acceptus , auferatur : 
 si quis vero deficit vel est diminutus , apponatur 
 et augeatur . Secundo 
 debet esse consilium de alimento , 
 ut sciatur utrum ciuitas 
 vel regnum cui principatur aliquis rector sufficiat 
 sibi in alimento 
 et in deseruientibus ad sufficientiam vitae : 
 considerandum est enim quantum alimentum est in regno vel in ciuitate qualibet ipsius regni , 
 et quantum est ibi adductibile , 
 et quorum inductione adduci valeat , 
 ut circa haec debita consilia 
 et debitae ordinationes fieri possint : 
 non enim modicum consiliandum est circa alimentum , 
 ut quaelibet ciuitas habeat sufficientia ad vitam , 
 quia aliter iam non esset ciuitas : 
 ut in huiusmodi sufficientibus 
 ad vitam fieri debent debitae commutationes , ut debitae emptiones , 
 et venditiones . Considerandae enim sunt mensurae 
 et pondera vendentium : 
 et cum expedit taxandum est pretium venditionis , 
 si ( ultra quam debent ) 
 venditores res suas vendere vellent . Tertio , 
 est consilium adhibendum circa custodiam ciuitatis et regni , 
 quod dupliciter fieri habet : 
 nam primo est custodia adhibenda 
 ne insurgant seditiones et malitia 
 inter ciues . Ideo attendendum est diligenter 
 qui ciuium reputantur boni , 
 et qui infames , et circa infames maior custodia adhibeatur : 
 et si deprehendantur male egisse , 
 puniantur , 
 vel etiam totaliter extirpentur , 
 quia Reges et Principes non debent pati maleficos viuere . Sunt 
 etiam consideranda loca in quibus consueuerunt magis maleficia perpetrari : 
 nam sicut quidam hominum magis iniustificant 
 quam alii sic sunt quaedam loca magis apta ad iniustificandum quam alia : 
 ut in ciuitate contingit esse vicos aliquos magis esse suspectos quam alios : 
 quia iniustificantes ibidem possunt magis latere , 
 et effugere punientes : 
 sic 
 etiam extra ciuitatem loca aliqua sunt nemorosa 
 et umbrosa magis apta ad iniustificandum , 
 quam alia : 
 debet ergo adhiberi consilium , 
 ut circa talia maior custodia praebeatur . Rursus circa custodiam ciuitatis 
 et regni non solum sunt adhibenda consilia propter ipsos ciues vel propter eos 
 qui sunt in regno , 
 ne unus iniustificet in alium : 
 sed etiam propter ipsos extraneos : 
 considerandum enim est utrum regnum ex aliqua parte possit inuadi , 
 et utrum aliqua ciuitas regni ab extraneis possit suscipere detrimentum : 
 ideo passagia , portus , 
 introitus 
 et caetera talia unde possunt extrinseci ad venire , 
 non sunt extraneis committenda vel tribuenda , 
 sed sunt diligenter custodienda 
 et munienda . Quarto habet esse consilium circa pacem et bellum , 
 quod non est intelligendum circa pacem ciuium 
 vel circa eorum bellum : 
 non pax ciuium est aliquid finaliter intentum , bellum autem est eius oppositum : 
 de fine autem et de eius opposito nullus sanae mentis consiliatur : 
 nam non est consilium 
 nisi de his de quibus est dubium , 
 eo quod consilium sit quaedam quaestio , 
 et quaestio sit dubitabilis propositio : 
 de fine autem , 
 et de hoc quod principaliter intenditur , 
 nullus dubitat ipsum esse prosequendum . 
 De eius autem opposito quilibet cognoscit ipsum esse fugiendum . Ideo pax ciuium pro viribus est prosequenda , 
 et eorum dissensiones 
 et bella pro viribus fugienda : 
 et in hoc non est 
 quaestio nec consilium . 
 Sed utrum cum extraneis debeamus habere pacem 
 vel bella dubitabile esse potest , 
 et possunt 
 ad hoc adhiberi consilia . 
 Circa quod sunt duo consideranda . Primo , 
 ut nunquam capiatur iniustum bellum , 
 quia iniustificari in alios , 
 et eos indebite opprimere , 
 per se est malum , 
 et fugiendum . Deinde , 
 si visum sit bellum esse iustum , consideranda est potentia regni , 
 vel ciuitatis , 
 quae bellare debet , 
 quanta sit , 
 et quanta ei potest aduenire extrinsecus . Consideranda est etiam potentia aduersariorum : 
 nam 
 secundum Philosophum 1 Rhetor’ ad meliores pacem debemus habere , ad deteriores autem nobis est expugnare vel non pugnare contra eos . 
 Posito enim quod potentiores , 
 ad quos resistere non valemus , 
 in nos forefaciant , 
 prudentiae est , 
 non insurgere in ipsos , 
 nisi occurrat opportunitas temporis , 
 in quo ex eis congrue possimus vindictas assumere . 
 Quintum circa quod sunt consilia adhibenda , 
 est Lator legum : 
 nam ut dicitur primo Rhetoricorum in legibus est salus ciuitatis : 
 conseruantur enim ciuitates 
 et regna per leges iustas , 
 quia absque iustitia nequeunt regna subsistere . Decet autem scire Regem quot sunt genera dominorum , siue quot sunt species principantium , 
 et 
 qui principatus est durabilior , 
 et qualiter principatus 
 secundum quem dominatur habet saluari et corrumpi : 
 ut eligens optimum modum principandi , 
 ferat leges iustissimas , 
 secundum quas saluari habet principatus ille . 
 Quis sit autem optimus modus principandi , 
 et quale debeat esse regis officium , 
 et quomodo Rex se debeat in suo dominio praeseruare , 
 fuit in superioribus patefactum . 
 Quare per superius iam dicta coadiuuante experientia gestorum particularium quae continue occurrunt in curiis Regum , et Principum , 
 instrui poterit Rector ciuitatis aut regni , 
 qualiter circa lationem legum sit consiliandum . 
 Quae autem leges sunt ferendae , ut saluetur principatus eius , 
 intendimus in capitulis sequentibus 
 de legibus multa inquirere , 
 ut simul ex dictis et dicendis melius veritas patere possit . 
