Ut patet per habita , 
 circa negocia bellica est cautela maxima adhibenda . 
 Nam quia bellorum casus irremediabiles sunt , 
 diligenter videnda sunt , 
 quaecunque circa bella consideranda existunt , 
 prius quam pugna publica committatur : 
 melius est enim pugnam non committere , 
 quam absque debita praeuisione fortunae 
 et casui se exponere . 
 Videmus autem in bello duo existere , 
 videlicet viros pugnantes , 
 et auxilia alia quae requiruntur ad pugnam . 
Ex parte autem virorum pugnantium , 
 quantum ad praesens spectat sex sunt attendenda : 
 sicut etiam ex parte auxiliorum 
 et adminiculantium ad bellum , 
 sex alia enumerari possunt , 
 quae etiam sunt attendenda . In uniuerso igitur rex , 
 aut Princeps , 
 aut Dux exercitus 
 qui debet esse vigilans , 
 sobrius , prudens , 
 et industris , 
 duodecim debet considerare : 
 sex ex parte virorum bellatorum , 
 et sex ex parte amminiculantium , 
 prius quam eligat publicam pugnam committere . Sunt autem sex ex parte hominum bellatorum , 
 quae faciunt ad obtinendam victoriam . 
Primum est , numerus bellantium . 
 Nam 
 ubi plures sunt bellantes 
 ( caeteris paribus aliis ) 
 secundum quod huiusmodi sunt victoriam obtinere debent : 
 nam ut dicitur 2 Politâ€™ quantitas in compugnatione est utilis , 
 sicut maius pondus magis trahit . Secundo , 
 ex parte bellatorum attendenda est exercitatio . 
 Nam habentes brachia inassueta ad percutiendum , 
 et membra inexercitata ad bellandum , 
 deficiunt in sustinendo pugnam : est enim consuetudo 
 quasi altera natura , 
 ut quilibet virilius et expeditius 
 et cum minori labore et poena faciat opera consueta . Tertio , attendenda est tolerantia erga necessitates corporis . 
 Nam existentes in exercitu oportet multa incommoda tolerare : 
 quare si sint ibi aliqui molles , 
 et muliebres renuentes incommoditates aliquas sustinere , 
 deuicti propter incommoditates quas sustinent , 
 bellare recusant 
 et exercitium fugiunt . 
 Quarto consideranda est fortitudo et durities corporis . 
 Multum enim interest 
 inter duritiem ferri 
 et mollitiem panni serici , 
 et inter suauitatem ludi et asperitatam pugnae . Considerato enim bello in uniuersali , 
 omnes volunt esse boni bellatores , 
 sed 
 postquam veniunt ad experientiam particularium gestorum , 
 et gustant 
 quanta sit durities ferri , 
 et 
 quantum armorum pondus 
 et quantus sit labor pugnae , et quantum affligunt vulnera hostium : 
 ut plurimum est durus carne et robustus corpore , 
 si propter talia non retrahitur a bellando . 
 Nam 
 et si contingat molles carne , 
 etiam postquam gustauerunt bella , 
 appetere pugnam ; 
 hoc est ut raro . 
 Nam habenter carnes molles 
 ( ut supra tangebatur ) sunt aptiores ad intelligendum , 
 sed ut plurimum sunt inepti ad pugnandum : 
 nam tales difficilius sustinent armorum pondus , 
 vehementius dolent ex illatione vulnerum . Quinto , consideranda est in in bellantibus versutia 
 et industria ad bellandum . 
 Nam quanto cautiores sunt bellatores , 
 tanto citius victoriam obtinent . Sexto , attendenda est virilitas et audacia mentis , 
 quia audaciores 
 et magis cordati 
 ut plurimum in pugna victoriam obtinent . 
 Rex igitur 
 aut princeps vel dux exercitus , 
 priusquam publice dimicet , 
 ex parte hominum bellatorum septem considerare debet . Primo , 
 ex qua parte sunt plures bellatores . Secundo , 
 qui sunt magis exercitati . Tertio , 
 qui sunt fortiores in sustinendo necessitates , et incommoda . Quarto , 
 qui sunt robustiores , 
 et duriores corpore . Quinto , 
 qui sunt industriores , 
 et sagaciores mente . Sexto , 
 qui sunt audaciores , et viriliores corde . 
 Et tunc dux sobrius , 
 et vigilans 
 prout viderit suum exercitum in his conditionibus abundare , 
 aut deficere : 
 poterit accelerare pugnam , 
 vel differre : 
 et bellare publice et aperte , 
 vel per insidias et latenter . 
Enumeratis septem conditionibus , 
 quae considerandae sunt prius 
 quam committatur bellum publicum ex parte hominum bellatorum : 
 reliquum est enumerare sex alia , 
 quae sumuntur ex parte amminiculantium 
 et eorum quae auxiliantur ad bellum . In bello quidem auxiliantur equi arma , victualia , 
 loca pugnandi , 
 tempus , 
 et auxilium praestolatum . 
 Debet igitur dux exercitus considerare primo ex qua parte sunt plures equi 
 et meliores . 
 Secundo ex qua parte sunt meliores sagittarii , 
 plures armati , 
 et habentes meliora arma . Tertio 
 ubi plus victualia abundant : 
 nam aliquando absque vulnere et absque bello aduersarii cedunt deficientes in victualibus , 
 et ob mendicitatem , 
 non valentes moram contrahere . 
 Quarto considerandus est pugnationis locus 
 qui sunt in altiori situ , 
 vel meliori ad pugnandum . 
 Quinto circa pugnam attendendum est tempus , 
 utrum tempore quo committenda est pugna , 
 sol sit oppositus faciebus eorum , 
 vel hostium ; 
 et utrum sit aliquis ventus flans 
 et eleuans puluerem contra ipsos , 
 vel contra aduersarios : 
 nam habentes solem et ventum siue puluerem contra se , offendentur in oculis 
 ut dimicare non possint . 
 Sexto est attendendum , 
 qui plures auxiliatores expectant . 
 Nam 
 si hostes plura expectant auxilia , vel non est bellandum , 
 vel acceleranda est pugna . 
 Si autem ipsi plures auxiliatores expectant , 
 est compugnatio differenda . 
 His itaque igitur omnibus diligenter inspectis , 
 prudens dux exercitus sufficienter aduertere potest , 
 utrum debeat publicam pugnam committere . 
 Nam 
 prout viderit se in pluribus conditionibus praefatis abundare , 
 vel deficere , 
 sic se habere poterit erga bellum : 
 forte enim nunquam contingeret omnes conditiones praefatas concurrere ex una parte : 
 ubi temen plures 
 et meliores conditiones concurrunt , 
 est pars potior ad bellandum . 
