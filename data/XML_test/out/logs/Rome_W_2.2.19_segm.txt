Cum ex usu coniugii non solum oriantur filii et mares , 
 sed oriri possunt filiae 
 et foeminae : 
 postquam diximus qualis cura gerenda est circa filios , 
 restat dicere , 
 qualis gerenda sit circa filias . 
 Sed hoc breui tractatu indiget : 
 quia cum determinauimus de regimine coniugali , 
 et ostendimus qualiter regendae sunt foeminae ; 
 quasi sufficienter tradidimus qualis cura gerenda sit circa filias . 
 Nam sicut decet coniuges esse continentes , pudicas , abstinentes , et sobrias : sic decet 
 et filias . Haec ergo , 
 et multa alia , 
 quae de coniugibus diximus , sunt ad filias adaptanda . 
 Aliqua tamen superaddemus dictis propter debitum regimen filiarum : 
 inter quae primo dicemus filias cohibendas esse a circuitu , 
 et discursu , 
 quod triplici via venari possumus . Prima sumitur , 
 ut tollatur filiabus commoditas malefaciendi . Secunda , 
 ne fiant inuerecundae . Tertiae , 
 ne fiant lasciuae et impudicae . 
 Communiter enim quasi omnes viri proni sunt ad malum , 
 et multo magis foeminae : 
 quia magis deficiunt a rationis usu . Dicebatur enim supra , 
 nostram cognitionem incipere a sensu , 
 et maxime nobis nota 
 esse sensibilia ; inde est ergo 
 quod communiter homines non reputant nisi sensibilia bona . 
 Quia ergo tantum habemus impetum ad delectationes sensibiles , 
 ut plurimum deliquimus in talibus ; 
 si adsit nobis commoditas delinquendi , 
 unde et Philosophus in Rhetoâ€™ vult quod homines 
 ut plurimum male faciant , 
 cum possunt . 
 Maxima ergo cautela ad conseruandam puritatem et innocentiam , 
 est vitare commoditates malefaciendi , 
 propter quod et prouerbialiter dicitur , 
 Furandi commoditas facit furem . 
 Si ergo in viris , 
 in quibus est ratio praestantior , 
 est magnum periculum non vitare commoditates delictorum : multo magis hoc est in foeminis , 
 et adhuc magis est in filiabus vel in puellis : 
 ne ergo eis detur commoditas malefaciendi , 
 sunt debite custodiendae , 
 et prohibendae sunt a circuitu et discursu . 
 Secunda via ad inuestigandum hoc idem , sumitur , 
 ne fiant inuerecundae . 
 Nam omne insolitum est quodammodo verecundum : 
 qui enim non assueuerunt 
 inter gentes , 
 verecundantur conuersari 
 inter eas . 
 Inter cetera ergo , 
 quae reddunt puellas verecundas in aspectu virorum , est non assuescere eas inter gentes . Quare cum puellae circemeundo , 
 et vagando per patriam assuescant virorum aspectibus , 
 fiunt familiares eis , 
 et tollitur ab ipsis verecundia 
 ex virorum consortio . Tollere autem a puellis verecundiam , 
 est tollere ab eis fraenum , 
 quo trahuntur , 
 ne male agant . 
 Nam in foemina , 
 et maxime in puellis deficit ratio , 
 propter quam quis prohibetur , 
 ne prosequatur illicita maximum fraenum foeminarum , 
 et potissime puellarum , 
 ne prorumpant in turpia , 
 videtur esse verecundia . Decens ergo est cohibere puellas 
 a discursu 
 et euagatione , 
 ne fiant inuerecundae , 
 vel ne tollatur ab eis verecundia , per quam cohibentur ab actionibus turpibus . Tertia sumitur , 
 ne fiant lasciuae et impudicae : puellae enim 
 si debito modo sub custodia teneantur , 
 et non permittantur discurrere et circuire , 
 non solum efficiuntur verecundae , 
 sed etiam contrahunt 
 quandam syluestreitatem , 
 quae optima est ad saluandam pudicitiam puellarum . 
 Videmus enim quod animalia 
 etiam valde syluestria 
 si assuescant conuersationibus hominum , 
 domesticantur , 
 et permittunt se tangi 
 et palpari : 
 si vero a conuersationibus hominum sint remotae , 
 quasi syluestria tactum 
 et etiam approximationem hominum fugiunt . 
 Quod ergo in animalibus aliis aspicimus , reperimus 
 etiam in foeminis . 
 Si igitur foeminae non discurrant , 
 et a conuersatione virorum sint inconsuetae , quasi syluestres ab ipsorum societate difficilius ad lasciuiam 
 et ad impudicitiam inclinantur . Uniuersaliter igitur omnes ciues , 
 et multo magis nobiles , 
 et potissime Reges 
 et Principes 
 tanto maiorem curam circa proprias filias adhibere debent , 
 ne indebite circuant 
 et discurrant : 
 quanto ex impudicitia 
 et lasciuia suarum filiarum potest maius malum vel periculum imminere . 
