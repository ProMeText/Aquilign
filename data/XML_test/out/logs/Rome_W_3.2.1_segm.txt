Postquam ( auxiliante Deo ) 
 compleuimus 
 primam partem huius tertii libri , 
 praemittendo quaedam praeambula ad propositum , 
 et recitando opinionem diuersorum Philosophorum instituentium politiam , 
 et tradentium artem de regimine ciuitatis et regni : 
 restat nunc exequi de aliis duabus partibus 
 videlicet de regimine regni et ciuitatis tempore pacis , 
 et de huiusmodi regimine tempore belli . Sciendum igitur , 
 quod tempore belli defendenda est ciuitas per arma ; 
 sicut tempore pacis gubernanda est per leges iustas , 
 et per consuetudines approbatas , 
 quae vim legum obtinent . Videntur ergo sic se habere arma ad tempus belli , 
 sicut leges ad tempus pacis . Viso igitur , 
 tempore pacis gubernandam esse ciuitatem 
 et regnum per leges iustas , 
 et consuetudines approbatas ; 
 de leui patere potest , 
 quae et quot consideranda sunt in tali regimine . 
 Videtur autem Philos’ 3 Polit’ tangere , 
 quatuor quae consideranda sunt in regimine ciuitatis . 
 Haec autem sunt princeps , 
 consilium , praetorium , 
 et populus . Possumus autem ex ipsis legibus quibus regenda est ciuitas tempore pacis duplici via inuestigare , 
 quod de praedictis quatuor considerandum est in regimine quo regenda est ciuitas tempore pacis . Prima via sumitur ex his quae requiruntur ad legem : 
 Secunda , 
 ex fine quo intenditur in ipsa lege . 
 Prima via sic patet . 
 Nam ad hoc quod per leges recta gubernatio habeatur , 
 quantum ad praesens spectat , 
 quatuor requiruntur . 
 Primo ut leges per sapientiam sint bene inuentae . 
 Secundo ut per ciuilem potentiam sint bene custoditae . Tertio ut per leges inuentas 
 et custoditas 
 acta ciuium sint 
 recte iudicata . Quarto 
 et ultimo 
 ut propter pacificum statum populi quae traduntur 
 in legibus sint debite obseruata . Bene autem custodire leges 
 per ciuilem potentiam spectat ad principem . 
 Unde 
 et Philosophus 5 Ethicor’ ait , quod princeps esse debet custos iusti , 
 idest iustarum legum et statutorum : 
 nam statuta ipsa legalia leges quaedam dici possunt . 
 Bene quidem inuenire leges per sapientiam spectat ad consilium : 
 decet enim princeps adeo sapientes consiliarios habere , 
 ut debite inuenire possint quae populus obseruare debet . Bene vero iudicare 
 secundum leges inuentas per consiliarios , 
 et custoditas per principem , 
 spectat ad praetorium siue ad iudices : 
 ipsi enim sunt 
 qui secundum huiusmodi leges acta ciuium iudicare debent . 
 Sed bene obseruare leges spectat ad omnes ciues , siue ad totum populum . 
 Quare 
 si considerentur quae requiruntur 
 ad hoc quod tempore pacis 
 per leges bene gubernetur ciuitas , 
 oportet in huiusmodi regimine de praedictis quatuor considerationem facere . 
 Secunda via ad inuestigandum hoc idem sumitur ex fine qui in legibus intenditur : 
 debet enim intendere legislator 
 ut per leges consequamur conferens , 
 et vitemus nociuum : 
 faciamus iustum , 
 et vitemus iniustum : 
 et consequamur laudabile , 
 et fugiamus vituperabile . 
 De conferenti autem 
 et nociuo est consilium : de iusto et iniusto est praetorium ; 
 sed de laudabili 
 et vituperabili est exclamatio siue concionatio , 
 quae potest respicere totum populum : populus enim ad bene agendum , 
 per leges maxime inducendus est , 
 eo quod ipsis legibus praecipiuntur laudabilia , 
 et prohibentur turpia . 
 Volentem ergo determinare qualiter regenda sit ciuitas tempore pacis , 
 non solum considerare 
 debet qualis debeat esse princeps 
 cuius est leges ferre et custodire , 
 sed etiam quales debeant esse consiliarii quorum est cognoscere quid conferens 
 et quid nociuum , 
 et quales debeant esse iudices quorum est iudicare 
 quid iustum 
 et quid iniustum , 
 et qualis debeat esse populus 
 qui inducendus est ut sequatur pulchrum 
 et laudabile et fugiat vituperabile et turpe . 
 De omnibus ergo his quatuor , videlicet de principatu , consilio , 
 praetorio , et populo , 
 breuiter ( ut ad propositum spectat ) 
 dicemus in hac secunda parte huius tertii libri : 
 primo tamen dicemus de ipso principatu . 
