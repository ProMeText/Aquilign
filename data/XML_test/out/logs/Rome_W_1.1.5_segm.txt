Est autem diligenter notandum , 
 quod sicut materia per debitas transmutationes 
 consequitur 
 suam perfectionem 
 et formam , 
 sic homo per rectas et debitas operationes consequitur suam perfectionem et felicitatem . 
 Cum ergo nunquam contingat recte agere , 
 ut requirit consecutio finis , 
 ignorato ipso fine , 
 expedit volenti consequi suum finem , 
 vel suam felicitatem , 
 habere praecognitionem ipsius finis . 
 Possumus autem dicere quod ( ut ad praesens spectat ) 
 duplici via venari possumus , 
 quod expedit regi suum finem cognoscere . Prima est , 
 inquantum per sua opera cooperatur , 
 ut sit finis consecutiuus . Secunda vero , inquantum est aliorum directiuus . Prima via sic patet . 
 Nam ad hoc quod aliquis per suas operationes finem consequatur , 
 tria requiruntur . Primo , 
 quod agat bene . Secundo , 
 quod ex electione . Tertio , 
 quod agat delectabiliter . 
 Si enim non ageret bene 
 sed male , 
 non consequeretur finem , 
 sed contrarium finis : 
 nam finis 
 ut dicitur 2 Physic’ 
 non solum dicit 
 quid ultimum , 
 sed etiam quid optimum . Propter 2 Meta’ innuit Philosophus , 
 quod finis et bonum idem : 
 et qui tollit finem , 
 tollit omne bonum . 
 Quare si male agentes digni sunt ut mala consequantur , 
 quia malum contrariatur bono , 
 per consequens contrariatur fini , 
 male agentes 
 ( secundum quod huiusmodi ) 
 digni sunt , 
 non ut consequantur finem , 
 sed contrarium finis . Immo non solum male agentes non consequuntur finem , 
 sed potentes bene agere , 
 nisi bene agant , 
 non debetur eis corona , 
 nec debetur eis finis , 
 vel felicitas . 
 Unde Philosophus 1 Ethic’ ait , 
 quod in Olimpidiadibus , 
 idest in illis bellis et agonibus non coronantur fortissimi , 
 sed agonizantes : 
 qui enim fortissimi sunt , potentes agonixare , attamen si non actu agonizant , 
 non debetur eis corona . Oportet igitur 
 actu bene agere , 
 ut per opera nostra mereamur consequi finem , 
 vel felicitatem . 
 Secundo requiritur 
 quod ex electione agamus . 
 Nam qui casu vel fortuitu bene agit , 
 ex hoc non est laudandus , 
 nec debetur ei ex hoc finis vel felicitas : 
 nam quae ex electione non fiunt , 
 non sunt voluntaria . 
 Ex inuoluntariis autem ( ut patet per Philosophum 3 Ethic’ ) non laudamur nec vituperamur : 
 unde in eodem 3 dicitur , quod nullus est beatus nisi volens . Sed quae non agimus ex electione , non agimus volentes : 
 ergo per se loquendo 
 ex talibus operibus 
 ( 
 secundum quod huiusmodi sunt ) 
 non consequimur beatitudinem , 
 et felicitatem . 
 Immo cum ex operibus virtuosis felicitatem consequamur 
 ( quia virtus est habitus electiuus in medietate consistens , 
 ut dicitur 2 Ethic . ) oportet operationes , 
 per quas finem consequimur , 
 ex electione procedere . 
 Tertio agere oportet delectabiliter : 
 nam quanto quis in aliquo opere magis delectatur , 
 tanto magis voluntarie 
 et ex habitu efficit opus illud . 
 Unde Philosophus 2 Ethic’ vult , 
 quod non sufficit agere bona , sed bene : nec sufficit operari iusta , 
 sed iuste . Contigit enim aliquos prauos facere aliqua de genere bonorum , 
 tamen quia non faciunt ea bene et delectabiliter , 
 non oportet per huiusmodi opera eos consequi finem vel felicitatem . 
 Cum ergo ista tria contingunt , 
 quod agamus bona , 
 ex electione , 
 et delectabiliter , 
 maxime contingit nos sic finem consequi haec autem maxime contingunt , 
 cognito fine . 
 Expedit ergo 
 ( ut finem consequamur ) finem praecognoscere . Sic enim imaginari debemus , 
 quod sicut est in causis efficientibus , 
 quod agentia secunda mouent in virtute agentis primi : sic fines secundarii mouent in virtute finis vltimi : 
 propter quod sicut si non esset agens primum , 
 nullum agens ageret : 
 sic si non esset finis ultimus , 
 et si non apprehenderemus aliquid , 
 ut bonum ultimatum quod voluntatem moueret , 
 nullum aliud bonum voluntatem mouere posset ; 
 quicquid enim vult voluntas , 
 vult in ordine ad aliquod quod vult finaliter 
 et ultimate . 
 Non apprehenso ergo aliquo sub ratione finis , 
 non contingit nos bene agere : 
 quia hoc posito cessat 
 omnis humana actio . 
 Ut ergo agamus , oportet nobis praestituere aliquem finem : 
 sed 
 ut bene agamus , oportet nobis praestituere finem bonum et debitum : 
 quia ex fine opera nostra speciem summunt : 
 non enim esse posset quod esset bonum opus , 
 si ordinaretur in malum finem : 
 praecognitio ergo finis requiritur , 
 ut bene agamus . 
 Secundo talis praecognitio requiritur , 
 ut ex electione agamus . 
 Nam sicut sagittantes non videntes signum , 
 si signum percutiant , 
 hoc est casu et fortuitu : 
 sic non praecognoscentes finem , 
 si bene agant , 
 et finem consequantur , hoc non est ex electione , 
 sed à fortuna . 
 Unde Philosophus 1 Ethicor’ volens ostendere necessariam esse praecognitionem finis , ait , 
 quod cognitio finis 
 ad vitam nostram magnum habet incrementum : 
 consequemur enim ex hoc magis ipsum finem ; 
 quemadmodum sagittatores signum habentes , 
 magis utique adipiscentur id quod oportet . 
 Tertio praecognitio finis non solum facit nos agere bene , 
 et ex electione , 
 sed etiam delectabiliter . 
 Nam grauia efficiuntur delectabilia et dulcia , 
 considerata beatitudine , 
 et felicitate , 
 quam ex ipsis consequimur . Cuilibet ergo homini , 
 ut agat bene , ex electione , et delectabiliter , 
 expedit suam felicitatem praecognoscere : 
 sed maxime hoc expedit regiae maiestati , 
 quia in operibus suis debet intendere bonum gentis 
 et commune , 
 quod est magis expediens et diuinius , 
 quam bonum aliquod singulare . 
 Patet ergo , 
 quod maxime decet regiam maiestatem 
 cognoscere suam felicitatem , 
 ut opera communia , 
 quae sunt quodammodo diuina , 
 exerceat bene , 
 delectabiliter , 
 et ex electione . 
 Secundo patet hoc idem 
 ex eo quod Rex est aliorum directiuus . 
 Nam si sagitta signum non percipit , 
 non tamen propter hoc impeditur 
 quin signum percutiat , 
 quia a sagittante in signum dirigitur , 
 sicut igitur magis expedit sagittatorem signum percipere quam sagitta , 
 eo quod sit sagittae director : sic magis expedit regiam maiestatem felicitatem , 
 et finem cognoscere quam populum , 
 eo quod fit populi directiua . 
