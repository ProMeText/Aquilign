Diximus superius , iuuenes ab infantia 
 instruendos esse in bonis moribus : 
 verum quia ( ut supra dicebatur ) 
 in morali negocio sermones uniuersaliores minus proficiunt , 
 oportet specialiter tradere , 
 quomodo iuuenes sunt in bonis moribus instruendi . 
 Quare postquam diximus , 
 quomodo se habere debent circa loquelam , 
 et circa visum , 
 et auditum . 
 Restat ostendere , 
 quomodo se habere debeant circa cibum , et circa potum , et circa venerea , siue circa matrimonium contrahendum . 
 Sed primo dicemus , 
 quot modis peccatur circa sumptionem cibi : 
 et qualiter se debeant habere iuuenes circa ipsum . Circa cibum autem contingit sex modis peccare , 
 vel delinquere . 
 Primo si sumatur ardenter . Secundo , si nimis . Tertio , 
 si turpiter . Quarto , 
 si inordinate . Quinto , 
 si nimis laute vel delicate . Sexto , 
 si nimis studiose . Delinquitur enim primo circa cibum , 
 si sumatur ardenter . 
 Nam hoc non solum nocet animae , 
 quia nimis ardenter 
 et auide sumentes cibum fiunt gulosi et intemperati ; 
 sed 
 etiam nocet corpori . 
 Nam cibus nimia auiditate sumptus non bene masticatur , 
 et per consequens minus semper digeritur . Ordinauit enim natura animalibus dentes , ut per eos cibus debite tritus , 
 facilius pateretur a calore naturali , 
 et per consequens facilius conuerteretur in nutrimentum : 
 sicut ligna minute trita facilius igniuntur , 
 et conuertuntur in ignem . 
 Hunc autem ordinem naturalem , 
 ut plurimum non obseruant sumentes cibum auide . 
 Nam ( ut innuit Philosophus 3 Ethicorum ) modica delectatio est , 
 cum cibus attingit linguam : 
 sed maior est , 
 cum attingit guttur . Gulosi ergo , 
 qui nimis auide et cum magna delectatione cibum sumunt , 
 non multum delectantur , 
 quod cibus 
 diu in ore existat , sed cupiunt 
 quod cito perueniat ad guttur . 
 Ideo tales ut plurimum cibum non masticant , 
 sed eum immasticatum trasglutiunt . 
 Quare sequitur cibum sic sumptum non bene digeri , 
 et per consequens sequitur 
 quod non solum laedatur anima , 
 sed etiam corpus . Secundo delinquitur circa cibum , 
 si sumatur nimis in quantitate . 
 Nam et hoc nocet animae , 
 quia reddit ipsam intemperatam : 
 et etiam nocet corpori , 
 quia impedit digestionem debitam . 
 Si enim cibus digeri debeat , oportet ipsum esse proportionatum calori naturali . 
 Quare si in tanta quantitate sumatur , quod calor naturalis ei dominari non possit , non bene digeritur , 
 et per consequens non causat debitum nutrimentum . 
 Tertio delinquitur , 
 si sumatur turpiter . Sunt enim plurimi seipsos pascere nescientes , 
 quod vix aut nunquam comedere possunt , 
 quin sua vestimenta deturpent : 
 turpitudo autem corporalaris licet 
 secundum se non sit delictum , 
 peccatur tamen circa eam , 
 si contingat ex inordinatione animae . 
 Quare cum turpis modus sumendi cibum 
 signum sit cuiusdam gulositatis , 
 vel inordinationis mentis in sumptione cibi , non solum cauendus est ardor et nimietas , 
 sed 
 etiam cauenda est turpitudo . 
 Quarto circa cibum delinquitur ex inordinatione temporis : ut si nimis ante horam , 
 vel nimis inordinate sumatur cibus . 
 Nam ex tali sumptione efficitur quis gulosus 
 et intemperatus , 
 et etiam laeditur 
 secundum corpus . 
 Nam omnes actiones naturales 
 secundum Philosophum mensurantur quadam periodo . 
 Inde est igitur quod quia consuetudo est 
 quasi altera natura , 
 ideo 
 cum quis assuescit , 
 sumere cibum in aliqua hora , 
 ut plurimum appetit sumptionem eius in eadem hora . 
 Si ergo inordinate 
 et praeter consuetam horam utatur quis cibum sumere , 
 ut plurimum ante digestionem primi cibi sumitur secundus cibus , laeditur ergo inde corpus . Hora ergo debita et determinata , non solum propter bonitatem animae , 
 sed etiam propter sanitatem corporis , 
 obseruanda est in sumptione cibi . 
 Quinto peccatur circa sumptionem cibi , 
 si quaerantur cibaria nimis lauta et delicata ultra quam eius status requirat . Delicatio enim ciborum accipienda est 
 secundum conditionem personae , 
 et secundum statum nobilitatis eius . 
 Qui ergo , 
 ultra quam conditio personae exigat , 
 et ultra quam eius status requirat , 
 delicata cibaria quaerat , delinquit : 
 quia hoc ex aliqua intemperantia , 
 vel ex aliquo vitio prouenit . Sexto delinquitur , 
 si quaerantur cibaria nimis studiose parata . Nam 
 etiam in vilibus cibariis potest 
 quis ostendere se nimis gulosum , 
 si nimio studio velit ea esse parata . 
 Videntur enim tales viuere 
 ut comedant , 
 non comedere ut viuant , 
 cum nimium studium 
 et nimiam 
 curam apponant circa praeparamenta ciborum . 
 His ergo visis de leui apparet , 
 qualiter instruendi sunt pueri , 
 ut se habeant circa cibos . 
 Nam nullus repente fit summus . 
 Sufficit autem eos paulatim et pedetentim instruere , 
 ut cum ad debitam aetatem peruenerint , sint sufficienter instructi , qualiter se habere debeant in sumptione ciborum . 
