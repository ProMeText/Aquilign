Bonorum exteriorum 
 ( ut supra dicebatur ) 
 quaedam sunt utilia , 
 ut pecuniae , 
 et uniuersaliter quicquid potest mensurari numismate . Quaedam vero sunt bona honesta , 
 cuiusmodi sunt honores . 
 Sicut igitur circa ipsa bona utilia est duplex virtus una respiciens magnos sumptus , 
 ut magnificentia , 
 et alia quae respicit mediocres , 
 ut Liberalitas : 
 sic circa ipsa bona honesta est duplex virtus , 
 una quae respicit magnos honores , 
 ut magnanimitas , 
 et alia quae respicit mediocres , 
 quae communi nomine dici potest honoris amatiua . In magnis autem honoribus tripliciter quis se habere potest . 
 Nam quidam in talibus deficiunt , 
 ut pusillanimes . Quidam vero superabundant , 
 ut praesumptuosi . Quidam autem se habent , 
 ut decet , 
 ut magnanimi . 
 Videmus enim aliquos de se aptos ad magna , 
 potentes magna et ardua exercere : 
 quadam tamen pusillanimitate ducti , 
 retrahunt se ab huiusmodi magnis . 
 Tales ergo in talibus deficiunt . 
 Sed quidam econtrario superabundant , 
 ingerentes se ad aliqua , 
 quae digne complere non possunt , 
 quos Philosophus vocat chaunos , 
 idest fimosos 
 et ventosos . Nos autem eos praesumptuosos vocare possumus . Magnanimus vero medius est inter pusillanimum , et praesumptuosum . Non enim se retrahit ab arduis operibus , 
 quae potest digne agere , 
 ut pusillanimus , 
 nec se ingerit ad ea , 
 quae digne complere non potest , 
 ut praesumptuosus . 
 Quare manifeste patet , 
 quid sit magnanimitas . 
 Nam sicut liberalitas , 
 quae est media inter auaritias , et prodigalitates , 
 ideo est virtus quaedam reprimens auaritias , 
 et moderans prodigalitates : 
 sic magnanimitas , 
 quia est media inter pusillanimitatem , et praesumptionem , est virtus quaedam reprimens pusillanimitates , et moderans praesumptiones . Viso 
 quid est magnanimitas , 
 de leui patet , circa 
 quae habet esse . Videtur autem Philosophus 4 Ethicor’ velle , 
 magnanimitatem esse circa honores , 
 circa diuitias , et principatus , 
 et uniuersaliter circa omnia fortunia , 
 et infortunia : 
 non tamen est aeque principaliter circa ista . 
 Nam magnanimitas principaliter est circa honores , 
 et non circa honores quoscunque sed honores magnos . 
 Ex consequenti autem est circa diuitias , et principatus , 
 et circa fortunia , et infortunia . 
 Nam 
 secundum Philosophum inter bona exteriora maximus est honor . Diuitiae enim , et principatus , et alia exteriora bona , 
 non sunt tantum bonum , 
 sicut honor : 
 quia ut plurimum homines haec ordinant , 
 ut consequantur honores . 
 Sicut ergo dicebatur de fortitudine , 
 quia principaliter erat circa pericula bellica , 
 quia illa sunt difficiliora : 
 ex consequenti autem erat circa pericula alia , 
 quod fortis 
 etiam in aliis periculis decenter se habeat . 
 Sic magnanimitas principaliter est circa honores , 
 tanquam circa maxima bona exteriora : 
 ex consequenti autem est circa diuitias , 
 et principatus , 
 et circa alia bona exteriora , 
 ita quod magnanimus decenter se habet in possidendo diuitias , et principatus , 
 et in tolerando fortunia , 
 et infortunia . Magnanimitas enim est sicut bonus tetragonus , qui nunquam deiicitur . 
 Si enim honoratur , 
 vel si magna fortunia ei occurrant , 
 non extollitur . 
 Si autem inhonoratur , 
 et magna infortunia veniant super ipsum , 
 non deiicitur . 
 In quolibet enim statu nouit magnanimus se decenter habere . 
 Ad pusillanimem enim pertinet nescire fortunas ferre . 
 Ideo Andron’ Perip’ ait : 
 Opera pusillanimitatis esse , 
 quae neque honorem , 
 neque inhonorationem , 
 neque bonam fortunam , 
 neque infortunium possit ferre : 
 sed honoratum quidem intumescere , 
 et parum bene fortunatum extolli . Ostenso 
 quid est magnanimitas , et circa quae habet esse . Restat ostendere , quomodo possumus nosipsos magnanimos facere . 
 Inter caetera autem , 
 quae nos ad magnanimitatem trahunt , 
 est parua pretiari exteriora bona , 
 quaecunque sint illa , 
 siue sint honores , 
 siue principatus , 
 siue diuitiae , 
 siue quaecunque alia huiusmodi bona . 
 Dictum est enim pusillanimem nescire fortunas ferre , 
 sed ex modico fortunio extolli , 
 ex infortunio vero deprimi . Magnanimus quidem non sic , 
 sed ( ut dicebatur ) nouit fortunas ferre , 
 et in quolibet statu scit se decenter habere . Causa autem , 
 quare quis nescit fortunas ferre , est , 
 quia nimis appretiatur exteriora bona . Ideo quando aliquid 
 de huiusmodi bonis acquisiuit , 
 videtur ei totum acquisiisse , 
 et intumescit . Quando vero aliquid de eis bonis perdidit , 
 videtur ei totum perdidisse , 
 et deiicitur . 
 Quare si appretiantur opera virtutum , 
 et non appretiantur exteriora bona , 
 nisi inquantum sunt organa ad virtutes , 
 omnino erimus magnanimi , 
 et sciemus fortunas ferre . 
 Nam si augebimur in diuitiis , 
 et in exterioribus bonis , 
 non extollemur , 
 cum non reputamus talia esse simpliciter maxima bona . 
 Et si contingat nos infortunari circa ea , decenter tolerabimus , 
 cum non multum reputemus ipsa . 
