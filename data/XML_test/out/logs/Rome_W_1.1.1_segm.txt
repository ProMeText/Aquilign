Oportet ut latitudo sermonis in unaquaque re sit 
 secundum exigentiam illius rei , 
 et non magis neque minus , 
 ut vult Philosophus 7 Metaph’ . 
 Si ergo de regimine Principum , 
 siue Regum intendimus artem , 
 et notitiam tradere , 
 ut non fiant ulteriores sermones 
 quam praesens opus requirat , 
 primo videndum est , 
 quis sit modus procedendi in hac arte . 
 Sciendum ergo , 
 quod in toto morali negotio modus procedendi 
 secundum Philosophum est figuralis 
 et grossus : 
 oportet enim in talibus typo et figuraliter pertransire , 
 quia gesta moralia complete sub narratione non cadunt . Possumus autem triplici via venari , 
 quod modum procedendi in hac scientia oportet esse figuralem et grossum . 
 Prima via sumitur ex parte materiae , 
 circa quam versatur huiusmodi ars . 
 Secunda ex parte finis , 
 qui intenditur in hac arte . Tertia , 
 ex parte auditoris , 
 qui erudiendus est per talem artem . 
 Prima via sic patet . 
 Cum enim doctrina de regimine Principum sit de actibus humanis , 
 et comprehendatur 
 sub morali negocio , 
 quia materia moralis 
 ( ut dictum est ) 
 non patitur perscrutationem subtilem , 
 sed est de negociis singularibus : quae 
 ( ut declarari habet 2 Ethicorum ) propter sui variabilitatem , 
 magnam incertitudinem habent . 
 Quia ergo sic est , 
 ipsa acta singularia , 
 quae sunt materia huius operis , 
 ostendunt incedendum esse figuraliter et typo . 
 Hanc autem rationem videtur tangere Philosophus 1 Ethicorum , 
 cum ait , 
 quod dicetur sufficienter 
 de morali negocio , 
 si manifestatio fiat 
 secundum subiectam materiam . 
 Unde subdit , 
 quod disciplinati est , 
 intantum certitudinem inquirere 
 secundum unumquodque genus , 
 inquantum natura rei recipit . Videtur enim natura 
 rei moralis omnino esse opposita negocio mathematico . 
 Nam demonstrationes mathematicae sunt certae in primo gradu certitudinis , 
 ut ait Coment’ 2 Met’ rationes vero morales sunt superficiales 
 et grossae . Geometrae igitur est non persuadere , sed demonstrare : 
 Rhetoris vero , et Politici , 
 non est demonstrare , 
 sed persuadere . 
 Propter quod 1 Ethicorum scribitur , 
 quod per peccatum est , mathematicum persuadentem acceptare , 
 et rhetoricum demonstrationes expetere . 
 Secunda via sumitur ex parte finis , 
 qui intenditur in hac arte . 
 Nam ( ut scribitur 2 Ethic’ ) opus morale suscipimus 
 non contemplationis gratia , 
 neque ut sciamus , 
 sed ut boni fiamus . Finis ergo intentus in hac scientia , 
 non est sui negocii cognitio , sed opus : 
 nec est veritas , 
 sed bonum . 
 Cum ergo rationes subtiles 
 magis illuminent intellectum , 
 superficiales vero 
 et grossae magis moueant et inflamment affectum : 
 in scientiis speculatiuis , 
 ubi principaliter quaeritur illuminatio intellectus , 
 procedendum est demonstratiue 
 et subtiliter in negocio morali , 
 ubi quaeritur rectitudo voluntatis , 
 et 
 ut boni fiamus , 
 procedendum est persuasiue et figuraliter . 
 Unde 1 Ethicorum scribitur , morale negocium amabile de talibus et ex talibus dicentes , 
 et de iis quae sunt 
 ut frequentius , grossae et figuraliter veritatem ostendere . Tertia via sumitur ex parte 
 auditoris , qui erudiendus in hac arte . 
 Nam licet intitulatus sit hic liber de eruditione Principum , 
 totus tamen populus erudiendus est per ipsum . 
 Quamuis enim non quilibet possit esse Rex vel Princeps : 
 quilibet tamen summopere studere debet , 
 ut talis sit , 
 quod dignus sit regere et principari , 
 quod esse non potest , 
 nisi sciantur , 
 et obseruentur , 
 quae in hoc opere sunt dicenda , 
 totus ergo populus auditor quodammodo est huius artis , 
 sed pauci sunt vigentes acumine intellectus , 
 propter quod dicitur 3 Rhetoricorum , 
 quod quanto maior est populus , remotior est intellectus . Auditor ergo moralis negocii est simplex et grossus , 
 ut ostendit in 1 Rhetoricorum . 
 Cum igitur totus populus subtilia comprehendere non possit , 
 incedendum est in morali negocio figuraliter et grosse . 
 Immo quia ( secundum Philosophum in Politicis ) 
 quae oportet dominum scire praecipere , 
 haec oportet subditum scire facere : 
 si per hunc librum instruuntur Principes , 
 quomodo debeant se habere , 
 et qualiter debeant suis subditis imperare , 
 oportet doctrinam hanc extendere usque ad populum , 
 ut sciat qualiter debeat suis Principibus obedire . 
 Et quia hoc fieri non 
 potest 
 ( 
 ut tactum est ) nisi per rationes superficiales 
 et sensibiles : 
 oportet modum procedendi in hoc opere , 
 esse grossum et figuralem . 
