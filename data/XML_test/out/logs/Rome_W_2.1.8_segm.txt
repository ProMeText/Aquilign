Probant autem Philosophi , 
 quod decet coniugia indiuisibilia esse . 
 Ad quod ostendendum adducere possumus duas vias , 
 quas philosophi tetigerunt . 
 Prima via sumitur ex parte fidei , 
 vel ex parte amicitiae naturalis , 
 quae debet esse inter virum 
 et uxorem . 
 Secunda vero ex parte prolis . 
 Prima via sic patet . 
 Nam cum nunquam aliquis fideliter amicetur alicui , 
 si ab amicitia eius discedat : 
 si inter virum 
 et uxorem debitam fidem , 
 vel fidelem amicitiam saluare volumus , 
 ne sit ibi violatio fidei , oportet virum indiuisibiliter suae adhaerere uxori , 
 et econuerso . Cum enim inter virum et uxorem sit amicitia naturalis , 
 ut probatur 8 Ethicorum , 
 cum non fit naturalis amicitia 
 inter aliquos nisi obseruent sibi debitam fidem ; 
 ad hoc quod coniugium sit 
 secundum naturam , 
 et ad hoc quod inter uxorem et virum sit amicitia naturalis , 
 oportet quod sibi inuicem seruent fidem , 
 ita quod ab inuicem non discedant . 
 Hanc autem rationem videtur tangere Valerius Maximus in libro de factis memorabilibus , 
 capitulo de institutis antiquis , 
 ubi ait , Repudium 
 inter uxorem et virum , a tempore , 
 quo urbs Romana fuit condita , usque ad vigesimum 
 et quingentesimum annum , 
 nullum intercessit . Primus autem , 
 qui dimisit uxorem sterilitatis causa , 
 fuit Spurius Caruilius , 
 qui quamquam tolerabili ratione motus videretur , 
 reprehensione tamen non caruit : 
 quia cuncti arbitrabantur cupiditatem liberorum coniugali fidei non debere praeponi . Fides ergo , 
 secundum Valerium Maximum , 
 quam obseruari debet vir uxori , 
 et econuerso , 
 videtur esse una causa , 
 propter quam coniugium manere debet indiuisibile , et inrepudiatum . 
 Decet ergo omnes ciues coniungi suis uxoribus indiuisibiliter absque repudiatione , 
 tanto magis hoc decet reges et principes , 
 quanto magis in eis relucere 
 debet fidelitas , et ceterae bonitates . 
 Secunda via ad inuestigandum 
 hoc idem sumitur ex parte prolis . 
 Nam licet coniugium , 
 etiam si sit sterile , 
 indissolubile manere debeat , 
 quia cupiditas filiorum praeponi non debet fidei coniugali : 
 attamen si adsit ibi bonum prolis , 
 quia proles est quoddam commune bonum in quo coniungitur vir 
 et uxor , 
 ratione ipsius prolis decet uxorem viro , et econuerso , 
 indiuisibiliter adhaerere . Videmus enim quod semper commune bonum 
 ( eo quod commune est ) coniungit participantes bono illo . 
 Sicut ergo ciuitas coniungit et continet ciues ipsos , 
 ne a ciuilitate recedant , eo quod sit quoddam commune bonum ipsorum : 
 sic filii coniungunt 
 et continent ipsos parentes , 
 ne ab inuicem recedant , 
 eo quod sint quoddam commune bonum ipsorum : 
 semper enim de ratione communis , 
 est quod contineat , uniat , et coniungat , 
 sicut de ratione proprii , 
 est quod diuidat et distinguat . Hanc autem rationem tangit Philosophus 8 Ethicâ€™ dicens , 
 quod quia commune continet et coniungit , 
 filii eo quod sint commune bonum utrorumque , 
 coniugium videtur esse causa , 
 quare sit ipsorum coniunctio . Unde subdit , 
 quod steriles 
 cuius dissoluuntur . Dicit autem steriles citius dissolui , 
 non quia licita sit dissolutio coniugii , 
 etiam si non adsit ibi fecunditas filiorum , 
 ut superior ratio plenius ostendebat : 
 attamen si in coniugio adsit ibi bonum prolis ; 
 non solum ex fide , 
 quae in coniugio est seruanda , 
 inclinantur coniuges , 
 ut sibi inuicem inseparabiliter adhaereant : 
 sed etiam 
 ut sic indiuisibiliter in amicitia permaneant , inclinantur ex ipsa prole , 
 quae est ipsorum commune bonum immo 
 eo ipso quod aliqui sunt amici unius , habent quandam inclinationem 
 ut sint amici 
 inter se parentes , 
 qui naturaliter diligunt suam prolem , ex dilectione naturali quam habent ad ipsam , 
 augmentatur eorum amicitia naturalis . 
 Sed cum omnis amor vim quandam unitiuam dicat , 
 augmentato amore propter prolem genitam , 
 augumentatur quoque eorum propositum , 
 ut velint inseparabiliter permanere . 
 Patet ergo , 
 quod decet omnes ciues , 
 non solum propter bonum fidei coniugalis , 
 sed etiam propter ipsam prolem , 
 ad quam ordinatur coniugium , 
 inseparabiliter conuiuere suis uxoribus . 
 Tanto tamen hoc magis decet Reges et Principes , 
 quanto de prole suscepta prae omnibus aliis debent diligentiorem habere curam . Incuria enim regiae prolis 
 plus potest 
 inferre nocumenti ipsi regno , quam incuria cuiuscunque alterius . 
 Quare si amor et diligentia circa prolem facit 
 maiorem unionem coniugum : 
 quanto maior cura et diligentia adhibenda est circa prolem regiam quam circa alias , 
 tanto magis decet Reges , et Principes , 
 quam diu suae uxores vixerint , eis inseparabiliter adhaerere . 
