Vult Philosophus 4 Ethicorum liberalitatem non esse in multitudine datorum , 
 sed in habitu , 
 idest in facultate et voluntate dantis . 
 Nam 
 ( ut ibidem scribitur ) 
 nihil prohibet minora dantem , 
 vel liberaliorem esse , 
 si a minoribus recipiat . 
 Liberalitas igitur mensuram recipit ex proportione datorum ad possessiones dantis . Ideo Philosophus ait Tyrannos 
 non esse prodigos : 
 quia non videntur posse superabundare multitudine possessionis , dationis , et expensis . 
 Quicunque enim tot habet , 
 et tanta recipit , quod dationes 
 et expensae multitudinem possessionum superare non possint , quodammodo prodigus esse non potest . Reges igitur et Principes 
 quia multitudine possessionum superabundant , 
 non solum non possunt esse prodigi , 
 sed vix possunt attingere 
 ut sint liberales . 
 Semper ergo cogitare debent , 
 quod minora faciunt , 
 quam deceat . 
 Ex hoc autem apparere potest quod indecens sit eos esse auaros . 
 Nam si regnum alicuius debet esse naturale , 
 proportionari 
 debet his quae videmus in natura . In naturalibus autem nihil est ociosum , 
 ut probant physica dicta . Ergo nec in regimine vitae humanae aliquid ociosum esse debet . 
 Quare 
 cum natura humana modicis contenta sit , 
 quia uni personae modica sufficiunt : si una aliqua persona multitudine diuitiarum superabundat , 
 ociosae sunt diuitiae illae , 
 si non ordinantur ad bonum aliorum . 
 Quanto igitur Reges et Principes pluribus diuitiis superabundant ; 
 tanto detestabilius est eos auaros esse . 
 Probat Philosophus 4 Ethicorum triplici ratione , 
 quod auaritia peior est prodigalitate , 
 propter quod omnino detestabile est Reges 
 et Principes esse auaros : 
 tam enim fugienda est auaritia a principibus 
 quod si possent esse prodigi , melius esset eos esse prodigos quam auaros . Primo enim , 
 quia melius est infirmari 
 morbo curabili , quam incurabili . Prodigalitas autem morbus est curabilis , vel ab aetate , vel ab egestate . 
 Nam qui prodigi sunt in iuuentute 
 ( quia senes auariores sunt iuuenibus ) 
 cum veniunt ad senectutem , 
 ut plurimum curatur eorum prodigalitas , 
 et desinunt esse prodigi . 
 Curari 
 etiam potest ab egestate : 
 nam qui prodigi sunt , 
 ut plurimum egent , 
 quia expensae superabundant redditibus . 
 Experiendo ergo indigentiam , 
 inducuntur 
 ut non sint prodigi . Est ergo 
 secundum Philosophum prodigalitas moribus curabilis , 
 vel ab aetate , 
 vel ab egestate . 
 Sed auaritia est moribus incurabilis : 
 quia quanto quis procedit in auaritia , 
 et quanto plus senescit , tanto magis auarus efficitur . 
 Si ergo caput regni , 
 a quo totum regnum dirigi debet , 
 indecens est aegrotare 
 secundum mores morbo incurabili , 
 omnino detestabile est Regem esse auarum , 
 et quod melius esset ipsum esse prodigum , quam auarum . 
 Secundo hoc idem patet : 
 quia prodigalitas magis est propinqua virtuti , 
 quam auaritia : 
 nam liberalis non libenter recipit , 
 et libenter dat : 
 quorum utrunque facit prodigus : 
 neutrum tamen facit auarus . Non ergo differt prodigalitas a liberalitate , 
 nisi quia prodigus non dat ut debet , et quibus debet , et cuius gratia debet . Quare cum prodigus non sit amator pecuniae , 
 sicut nec liberalis , 
 de leui quis cum sit prodigus , 
 fieri poterit liberalis . 
 Si ergo omnino decens est Regem esse virtuosum , 
 tanto detestabilius est ipsum esse auarum , 
 quam prodigum : 
 quanto auaritia plus contrariatur virtuti , 
 quam prodigalitas . 
 Tertio hoc est detestabilius : 
 quia Rex positus est in regno propter salutem regni , 
 et ut prosit iis 
 qui in regno sunt . Auarus autem nulli prodest , 
 quia etiam sibiipsi nequam est : prodigus autem multis prodest . Omnino ergo detestabile est , Regem esse auarum . 
 Viso quod quasi impossibile est Reges esse prodigos , 
 et quod omnino detestabile est eos esse auaros : 
 restat ostendere , 
 quod deceat eos esse largos , 
 liberales , 
 et communicatiuos . 
 Haec enim virtus , 
 quae est circa sumptus , 
 per quandam similitudinem dicitur largitas , 
 et liberalitas , 
 et communicabilitas . Largitas enim dicitur 
 ad similitudinem vasorum . Vasa enim habentia os artum , 
 non abunde emittunt 
 quod in eis est . Abundans ergo in sumptibus , et dationibus , dicitur largus : 
 quia ad modum largi vasis abunde emittit quae continet . Cum ergo tanto deceat fontem habere os largius , 
 quanto ex eo plures participare debent : 
 tanto decet Regem largiorem esse , 
 quanto influentia eius ad plures extendenda est , 
 quam influentia aliorum . 
 Secundo huiusmodi virtus dicitur liberalitas : 
 quia pollentes ea sunt ad similitudinem liberorum . Auari enim non sunt liberi , 
 sed sunt serui peuniae . 
 Quare si indecens est Reges , et Principes esse seruos , conueniens est eos esse liberales . Tertio huiusmodi virtus dicitur communicabilitas : 
 quia per eam homines communicant sua bona , 
 per quam communicationem ab aliis potissime diliguntur : 
 nam liberales sunt potissime amabiles . 
 Quare si maxime decet Reges et Principes , 
 ut sint dilecti ab iis 
 qui sunt in Regno , 
 maxime decet eos liberales esse . 
 Spectat autem ad liberalem primo respicere quantitatem dati , 
 ut non det minus , 
 vel plus , 
 quam debeat . 
 Secundo debet respicere quibus det , 
 ut non det quibus non oportet . 
 Tertio videndum est 
 cuius gratia det , 
 ut det boni gratia , 
 non propter aliquam aliam causam . Reges enim et Principes vix possunt deuiare a liberalitate in dando plus , 
 quia magnitudo expensarum vix potest excedere multitudinem reddituum . Imo si contingat liberalem dare plus quam deceat , 
 ut vult Philosophus , 
 moderate tristabitur . 
 Nam magis grauatur liberalis , 
 sit det minus quam debeat , 
 vel si non expendat 
 ubi oportet , 
 quam si expendat 
 ubi non oportet . 
 Deuiant autem a liberalitate Reges , 
 et Principes in dando quibus non oportet , 
 vel cuius gratia non oportet . 
 Dant enim 
 ( ut Philosophus ait ) histrionibus , adulatoribus , 
 vel aliis , 
 quibus non oportet dare : 
 quia magis deceret eos esse pauperes , quam diuites . Sic etiam dant 
 cuius gratia non oportet . Non enim dant boni gratia , 
 sed magis dant ut laudentur , 
 et propter inanem gloriam 
 vel propter aliquam aliam causam . 
 Decet igitur Reges esse liberales : 
 et ut liberales sint , 
 oportet eos beneficiare bonos , 
 et boni gratia . 
