Cum in domibus Regum et Principum ministris officia dispensantur , 
 ut aliqui praesint mensis , 
 aliqui multitudini equorum , 
 aliqui vero aliis rebus prout requirit modus domesticus : 
 quantum 
 ad praesens spectat , 
 tria sunt attendenda , 
 videlicet ordo ministrandi , facilitas exequendi , et conditio ministrantium . 
 Primo enim attendenda sunt officia domestica sic esse committenda ministris , 
 ut reseruetur ibi debitus ordo ministrandi : 
 quod maxime fieri contingit , 
 si nunquam officium aliquod committatur ministris pluribus nisi illi plures sint sub aliquo uno , 
 cuius quasi architectoris 
 sit principaliter intendere circa officium commissum . Ratio autem assignatur 2 Polit’ ubi dicitur , 
 quod aliquando deterius seruiunt 
 multi ministrantes quam pauci . 
 Nam cum multis idem ministerium committitur ; 
 saepe illud negligitur : 
 nam saepe quilibet ministrantium huiusmodi ministerium negligit , 
 credens quod alius exequatur illud : 
 ubicunque enim est multitudo , 
 ibi est confusio , 
 nisi multitudo illa reducatur ad aliquid unum . 
 Sicut videmus in Uniuerso , 
 quod ipsum est maxime ordinatum , 
 eo quod multitudo entium existentium in ipso , reducatur in unum primum ens , 
 ut in unum Deum , a 
 quo omnia ordinantur . Sic quaelibet multitudo , 
 si debet esse ordinata , oportet reduci in unum aliquem , 
 a quo ordinetur . 
 Quare si multis ministris committitur officium aliquod , 
 ne illud negligatur , 
 et ne fiat confuse et inordinate , 
 praeficiendus est unus architector ministris illis , 
 cuius sit solicitare 
 et ordinare illos . 
 Est autem hoc documentum maxime necessarium in gubernatione domorum regalium , 
 ubi propter magnitudinem officiorum oportet idem ministerium committi ministris multis , 
 eo quod unus non sufficeret exequi opus illud . Est igitur in commissione officiorum attendendus ordo ministrandi . Secundo debet ibi attendi facilitas exequendi : 
 quod maxime fieri contingit , 
 si eidem non committantur 
 officia plura et diuersa . Ratio autem huius haberi potest 
 ex iis quae dicuntur 4 Polit’ . 
 Debemus enim sic imaginari quod sicut se habet magna ciuitas paruam , 
 sic se habet magna domus ad paruam . 
 In magna enim ciuitate non sunt congreganda officia et principatus , 
 ita quod eidem committantur diuersa officia , 
 vel diuersi magistratus : 
 quia in ciuitate magna officia et principatus 
 tantam curam habent annexam , 
 ut eadem persona sufficere non posset 
 ad faciliter exequendum officia multa . 
 Sed in parua ciuitate vel in parua villa , 
 ubi propter habitantium paucitatem non multi possunt praesidere in officiis et ubi officia commissa non magnam curam habent annexam , 
 congregari possunt officia et magistratus , 
 ita quod eidem diuersa officia committantur . 
 Quod ergo dictum est de ciuitate parua 
 et magna , 
 intelligendum est de parua 
 et magna domo . 
 In domo enim parua , 
 ubi pauci sunt ministri , 
 et ubi officia modicam curam habent , 
 non est inconueniens plura officia committi eidem : 
 posset enim domus esse adeo modica , 
 quod ( et faciliter ) 
 idem posset esse totus minister mensae , 
 et custos portae . 
 Sed in domibus Regum et Principum , 
 ubi est multitudo ministrantium , et ubi officia maximam curam habent , 
 sunt omnino officia particulanda , 
 et distinguenda , 
 et non sunt plura committenda eidem , 
 ne impediatur facilitas exequendi . 
 Tertio in commissione officiorum consideranda est conditio ministrantium . 
 Communiter enim ministri in duobus consueuerunt deficere : 
 nam aliqui male exequuntur opus iniunctum , 
 quia sunt decipientes , 
 et defraudantes iura legalia : aliqui vero male consequuntur ipsum , 
 sed non ex malitia voluntatis , 
 quia ipsi de se bonum volunt , 
 sed hoc contingit 
 ex hebetudine intellectus , sunt enim hebetes et imprudentes : propter quod licet ipsi non decipiant 
 nec fraudent , decipiuntur 
 tamen et defraudantur . 
 Conditio ergo ministrantium esse debet , 
 ut sint fideles , 
 et prudentes : 
 fideles quidem quantum ad rectitudinem voluntatis , 
 ne fraudent : 
 prudentes vero quantum ad industriam intellectus , 
 ne per insipientiam defraudentur . 
 Fidelitas autem cognosci habet per diuturnitatem : 
 ipsum enim cor hominis videre non possumus ; 
 sed si per diuturna tempora , et in diuersis officiis commissis fideliter se gessit , 
 fidelis est iudicandus . Prudentia vero cognosci habet per ea quae diximus in primo libro : 
 ut si aliquis sit memor , prouidus , cautus , et circumspectus , et alia quae ibi diximus , 
 prudens est reputandus : 
 et secundum magis et minus , 
 prout magis et minus participat de conditionibus illis . 
