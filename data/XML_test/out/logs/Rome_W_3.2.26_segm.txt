Videtur autem ius ciuile , 
 siue ius humanum et positiuum ad tria comparari , 
 videlicet ad ius naturale siue ad legem naturalem , 
 a qua suscipit fundamentum : 
 ad bonum commune quod in ea intenditur : 
 et ad gentem ad quam applicatur , 
 quae per illam legem est regulanda . Tria igitur lex habere debet , 
 prout ad haec tria comparatur . 
 Nam ut lex humana comparatur ad legem naturae , 
 oportet quod sit iusta : 
 ut comparatur ad bonum commune , 
 necesse est 
 quod sit utilis : 
 sed ut refertur ad populum ad quem debet applicari 
 et debet regulari per huiusmodi legem , 
 oportet 
 quod sit competens 
 et compossibilis consuetudini patriae et tempori : 
 nam in agibilibus aliquid dandum est consuetudini , tempori , et patriae et moribus hominum : 
 quia secundum quod talia diuersificantur , 
 oportet in ipsis legibus aliquam diuersitatem existere . 
 Primo igitur oportet legem humanam siue positiuam esse iustam 
 ut comparatur ad rationem naturalem siue ad legem naturalem : 
 quoniam si iusta non sit , 
 non est lex , 
 sed corruptio legis ; 
 nihil enim ab homine statuitur iuste , 
 nisi aliquo modo sumat originem 
 ex lege naturali , 
 et nisi aliquo modo ratio naturalis dictet illud statuendum esse . 
 Secundo lex humana et ciuilis 
 debet 
 esse utilis 
 ut comparatur ad bonum commune : 
 nam si in lege non intenditur bonum commune , 
 tunc non est recta et regularis , 
 sed peruersa et tyrannica nam sicut Rex differt a tyranno , 
 quia Rex dicitur 
 qui recte agit et intendit commune bonum , 
 tyrannus vero 
 qui peruerse principatur 
 et intendit proprium 
 et priuatum commodum : 
 sic lex recta et regia in qua intenditur bonum commune differt a peruersa et tyrannica in qua intenditur priuatum bonum ; oportet enim in legibus 
 ( 
 si rectae sint ) intendi commune bonum : 
 nam semper finis est regula omnium nostrorum agibilium . 
 Nam et vulgo dicitur , 
 si hoc intendimus , 
 et hoc sequi volumus , 
 oportet hoc agere . 
 Tales ergo debent esse leges , 
 quae sunt regulae agibilium , 
 quales requirit bonum et finis intentus : 
 quare cum bonum commune sit diuinius quam bonum priuatum , 
 et bonum priuatum ordinetur 
 ad ipsum , 
 oportet tales leges fieri non quales requirit bonum priuatum , 
 sed quales requirit commune bonum , 
 eo quod hoc habet magis rationem finis , 
 et per consequens 
 secundum ipsum magis sumendae sunt leges 
 et regulae agibilium . 
 Immo quia bonum priuatum non habet rationem boni nisi ut ordinatur 
 ad bonum commune ; 
 quia turpis est illa pars , 
 quae discordat a toto , 
 et quae suo non congruit uniuerso : 
 si in legibus intenditur aliquod bonum proprium , 
 hoc non debet esse simpliciter 
 et 
 secundum se , 
 sed prout ordinatur ad bonum commune . 
 Tertio lex prout comparatur 
 ad populum cui est imponenda , 
 debet esse compossibilis et competens regioni , 
 et consuetudini , 
 et moribus illius gentis . Ideo dicitur 4 Politicorum 
 quod non oportet adaptare politias legibus , sed leges politiae , quas leges oportet diuersas esse 
 secundum diuersitatem politiarum . 
 Volens ergo leges ferre , 
 diligenter debet attendere , 
 qualis sit populus , 
 cuius ritus et conditionis ; 
 et prout eis viderit expedire , 
 tales debet eis leges imponere . 
 Viso quales leges Reges et Principes deceat ponere , 
 quia condendae sunt leges , 
 quae sunt iustae , 
 utiles 
 et competens populo , 
 cui imponuntur : 
 de leui patere potest , 
 quod expedit regno et ciuitati huiusmodi leges condere . 
 Nam aliqui sunt de se boni , 
 ita quod amore honesti inclinantur 
 ut agant opera virtuosa , 
 et desistant agere peruerse . Aliqui vero si ex seipsis , 
 id est , 
 ex habitibus quos habent in seipsis non sufficienter inclinantur ad bonum , 
 attamen sunt 
 facile disciplinabiles per alios , 
 ita quod soli sermones 
 et solae increpationes inclinant eos ad bonum . 
 Sed aliqui sunt adeo peruersi , 
 qui nec de se inclinantur ad bonum , 
 nec per solos sermones corriguntur : 
 oportuit igitur saltem propter tales statuere leges , 
 quae ( ut dicitur 10 
 Ethicorum ) coactiuam habent potentiam . Condendae igitur sunt leges , et expediebat eas statuere : 
 ut saltem metu poenae volentes impedire pacem ciuium , desisterent agere peruerse . 
