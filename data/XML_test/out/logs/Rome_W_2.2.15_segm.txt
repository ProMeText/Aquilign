Quia sermones particulares valde videntur esse proficui morali negocio , 
 ideo particulariter descendendo 
 ad diuersa tempora , 
 ostendemus 
 qualis cura circa filios sit gerenda . 
 Primo enim declarabimus qualis cura habenda 
 sit de filiis usque 
 ad septem annos . 
 Secundo qualis a septimo usque 
 ad decimumquartum annum . Postea a decimoquarto et deinceps . 
 Tangit autem Philosophus 7 Polit’ sex circa ipsos pueros , 
 quae seruanda sunt in aetate primitiua . Primum est , 
 quia 
 ad septimum debent pasci mollibus , 
 ita 
 tamen quod a principio sint alendi lacte . 
 Secundum , 
 quia sunt prohibendi a vino . Tertium , sunt assuescendi ad frigora . Quartum , 
 sunt assuescendi ad conuenientes 
 et temperatos motus , 
 quod in omni aetate videtur esse proficuum . Quintum , 
 sunt recreandi per debitos ludos , 
 et sunt eis recitandae aliquae historiae , 
 et aliquae fabulae , 
 in quibus recreentur : 
 et hoc maxime , 
 cum incipiunt percipere significationes verborum . Sextum , 
 a ploratu sunt cohibendi . 
 Iuuenes ergo usque ad septennium alendi sunt mollibus ; 
 ita tamen quod a principio maxime alendi sunt lacte : 
 unde 
 et Philosophus 7 Politic’ ait , 
 quod nutrimentum lactis maxime videtur esse familiare corporibus puerorum . In illa ergo aetate tenera usque 
 quo sunt circa septem annos , 
 alendi sunt mollibus , 
 et humidis : 
 quia talia faciliter patiuntur , 
 et faciliter conuertuntur in nutrimentum . Obseruandum est tamen in iuuenibus 
 cum aluntur lacte , 
 quod si contingat eos suggere aliud lac quam maternum , 
 quaerenda est foemina similis matri 
 quantum ad complexionem , 
 eo quod lac maternum maxime videtur esse proportionatum proprio filio . Secundo pueri sunt prohibendi a vino , 
 et maxime illo tempore quo lac sumunt : 
 et hoc 
 secundum Philosophum propter aegritudines . 
 De facili enim aegrotantur pueri et efficiuntur male dispositi in corpore , si tempore quo ut plurimum pascuntur lacte assuescant bibere vinum . 
 Immo dicunt aliqui , 
 quod si eo tempore ad vinum assuescant , 
 disponuntur ad lepram . 
 Tertio pueri sunt assuescendi ad frigora : 
 unde Philosophus septimo Politi’ 
 ait , 
 quod mox expedit pueris paruis consuescere ad frigora . Assuescere enim pueros ad frigora utile est ad duo . Primo ad sanitatem , 
 unde idem Philosophus ait , 
 quod exercitium ad frigora facit bonum habitudinem in pueris propter caliditatem existentem in ipsis . Secundo exercitium ad frigora paruis pueris utile est ad bellicas actiones . 
 Nam frigus membra consolidat 
 et constringit ; 
 ita quod cum peruenerunt ad aetatem debitam , 
 aptiores sunt ad opera bellica , 
 si a pueritia sint aliqualiter exercitati ad frigora : 
 unde idem Philosophus ait , 
 quod apud aliquas Barbaras nationes consuetudo est in fluminibus frigidis balneare filios , 
 ut eos fortiores reddant . Attendendum est tamen , 
 quod cum dicimus pueros paruos assuescendos esse ad hoc vel ad illud , 
 intelligendum est moderate 
 et gradatim , 
 et ut requirit conditio personarum . 
 Quarto pueri sunt assuescendi ad conuenientes , 
 et temperatos motus . Nam 
 secundum Philosophum , motus temperatus in pueris quatuor bona facit . Primo , 
 quia reddit corpora magis sana : 
 moderatum enim exercitium 
 in quacunque aetate videtur ad sanitatem proficere . Secundo , 
 quia reddit corpora agibilia . 
 Si enim a principio assuescant pueri ad aliquales motus , 
 sunt agiliores 
 secundum corpus , 
 et vitant inertiam : 
 nam nisi ad aliquales motus assuescant , 
 fiunt graues , pigri , 
 et inertes . 
 Tertio facit ad augmentum . 
 Nam eo ipso quod temperatum exercitium iuuat ad digestionem ipsam , 
 et facit ad bonam dispositionem corporis , 
 sequitur quod sit quoddam proficuum ad augmentum . 
 Nam 
 cum augmentum fiat ex ipso alimento faciente corpus bene dispositum , 
 et quod bene nutriatur , 
 et alatur , 
 sunt proficua ad augmentum . 
 Quarto moderatus motus membra consolidat : 
 quilibet enim in seipso experitur , 
 quod si se moderate exercitet ad corporales labores , 
 membra corporis eius solidantur , 
 et fiunt fortiora . Pueri ergo 
 quia nimis habent tenera membra , 
 ad aliquos motus modicos 
 et temperatos sunt assuescendi , 
 ut membra eorum solidantur 
 unde Philosophus 7 Poli’ ait , 
 quod expedit in pueris facere motus 
 quoscunque 
 et tantillos ad solidandum membra , 
 et ad non defluere propter teneritudinem : moderatum enim motum in pueris adeo laudat Philosophus , 
 ut ab ipso primordio natiuitatis dicat , 
 fienda esse aliqua instrumenta , 
 in quibus pueri vertantur , 
 et moueantur . Quinto , 
 recreandi sunt pueri per aliquos ludos , 
 et per aliquas fabulas . 
 Ludus enim moderatus competit pueris , 
 quia in moderato ludo est moderatus motus , 
 et per moderatum ludum vitatur inertia , 
 et redduntur corpora agiliora . Sunt 
 etiam pueris recitandae aliquae fabulae , 
 vel aliquae historiae , 
 postquam incipiunt percipere significationes verborum . 
 Vel etiam aliqui cantus honesti sunt eis cantandi . 
 Nam ipsi nihil tristes sustinere possunt : ideo bonum est , eos assuescere ad aliquos moderatos ludos , 
 et ad honestas aliquas et innocuas delectationes . 
 Sexto sunt cohibendi a ploratu . 
 Nam cum pueri a ploratu cohibentur , 
 ex ipsa prohibitione fit , 
 ut retineant spiritum et anhelitum . 
 Nam 
 sicut cum plorare permittuntur , 
 emittunt spiritum 
 et anhelitum : 
 sic cum plorare cohibentur , 
 spiritum et anhelitum tenent . Detinere autem spiritum et anhelitum 
 secundum Philosophum septimo Politicorum , facit ad robur corporis . 
 Ut ergo pueri robustiores fiant , sunt a ploratu illo cohibendi . 
