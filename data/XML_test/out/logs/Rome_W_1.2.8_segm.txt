Quoniam nunquam perfecte habetur aliquod totum , 
 nisi habeantur partes eius : 
 si debeat aliquis esse perfecte prudens , 
 oportet ipsum habere omnia quae concurrunt ad prudentiam , 
 et omnes partes eius . Consueuerunt autem assignari octo partes prudentiae , 
 videlicet , memoria , prouidentia , 
 intellectus , ratio , solertia , docilitas , experientia , et cautio . 
 Quare si Rex , 
 aut Princeps debeat esse prudens , 
 oportet ipsum esse memorem , prouidum , intelligentem , rationabilem , solertem , docilem , expertum , et cautum . 
 Haec autem octo , quae dicuntur esse partes prudentiae , sic accipi possunt . 
 Nam ( ut patet ex habitis ) 
 ex hoc aliquis dicitur esse prudens , 
 quia est sufficiens dirigere se , 
 et alios in aliqua bona , 
 siue in aliquos bonos fines . 
 Quatuor ergo est ibi considerare , 
 videlicet , bona , 
 ad quae dirigit : 
 modum , 
 per quem dirigit : 
 personam dirigentem , et gentem , 
 quam dirigit . Ratione bonorum ad quae dirigit , 
 oportet Regem esse memorem , et prouidum : 
 propter modum 
 secundum quem dirigit , oportet ipsum esse intelligentem , et rationabilem : ratione propriae personae 
 quae alios est dirigens , oportet quod sit solers , et docilis : 
 ratione vero gentis quam dirigit , 
 congruit quod sit expertus et cautus . 
 Si enim Rex debet gentem aliquam ad bonum dirigere , 
 oportet quod habeat memoriam praeteritorum , 
 et prouidentiam futurorum . 
 Debet enim habere praeteritorum memoriam , 
 non quod possit praeterita immutare , 
 quia nulli agenti hoc est possibile , 
 sed decet Regem habere praeteritorum memoriam , 
 ut possit ex praeteritis cognoscere , 
 quid euenire debeat in futurum . 
 Nam ( ut scribitur secundo Rhetoricorum ) in contingentibus agibilibus , 
 ut plurimum futura sunt praeteritis similia . Secundo decet ipsum habere prouidentiam futurorum : 
 quia homines prouidentes futura bona , 
 excogitant vias , 
 per quas faciliter illa adipisci valeant . 
 Ergo ratione bonorum , 
 ad quae Rex gentem suam dirigere debet , 
 expedit ut habeat prouidentiam futurorum , 
 ut facilius illa futura bona adipisci valeat , 
 et ut habeat memoriam praeteritorum , 
 ut ex actis praeteritis sciat quid agere debeat in futurum . Ratione vero modi per quem dirigit , oportet quod habeat intellectum et rationem , 
 siue oportet quod sit intelligens 
 et rationale . Modus enim , 
 quo Rex suum populum dirigit , 
 oportet quod sit humanus , 
 quia Rex ipse homo est . 
 Homo enim intelligit ratiocinando et discurrendo . 
 Accipit enim aliqua principia 
 et aliquas praemissas , 
 ex quibus elicit intentas conclusiones 
 et hoc tam in speculabilibus , 
 quam in agibilibus . 
 Nam sicut fiunt rationes , 
 ut demonstretur , 
 quid sit verum cognoscendum : sic fiunt rationes , 
 ut persuadeatur 
 quid sit bonum prosequendum . Ratione igitur huiusmodi cognoscendi , 
 qui est inditus hominibus , 
 volens alios dirigere , oportet quod sit intelligens , cognoscendo principia , et praemissa , et rationalis , 
 ratiocinando , et eliciendo ex illis praemissis cunclusiones intentas . Vel oportet quod sit intelligens , 
 sciendo leges , 
 et consuetudines bonas , 
 et alia quae possunt esse Principia , 
 et regulae agendorum . Oportet autem quod sit rationalis , 
 speculando ex illis regulis 
 quid agere congruit . 
 Sicut ergo ratione bonorum ad quae dirigit , 
 oportet Regem esse memorem , 
 et prouidum : 
 sic ratione modi per quem dirigit , 
 oportet ipsum esse intelligentem , 
 et rationalem . 
 Sed ratione propriae personae quae est alios dirigens , 
 oportet quod sit solers , et docilis . 
 Nam qui in tanto culmine est positus , 
 ut tantam gentem regere habeat , oportet quod sit industris , et solers , 
 ut sciat ex se inuenire 
 bona gentis sibi commissae . 
 Verum quia nullus homo sufficit ad excogitandum omnia quae possunt esse utilia toti regno , 
 cum hoc quod Regem expedit esse solertem ex se , 
 quae bona sunt regno utilia excogitando , 
 oportet ipsum esse docilem , 
 aliorum consiliis acquiescendo . Possumus enim dicere de Rege , 
 quod dicitur de Magnanimo 4 Ethicorum , 
 quod non decet ipsum fugere commouentem . 
 Non enim decet Regem in omnibus sequi caput suum , 
 nec inniti semper solertiae propriae : 
 sed oportet ipsum esse docilem , 
 ut sit habilis ad capescendam doctrinam aliorum , 
 acquiescendo doctrinis , 
 et consiliis baronum , 
 seniorum , 
 sapientum , 
 et diligentium regnum . 
 Patet ergo quod ratione propriae personae quae est alios dirigens , 
 oportet Regem esse solertem , et docilem . 
 Sed ratione gentis quam dirigit , 
 oportet ipsum esse expertum , 
 et cautum . 
 Experientia enim est rerum particularium . 
 Prout igitur sunt alia , 
 et alia particularia , 
 et prout aliquis negociatur circa aliam , 
 et aliam gentem , sunt alia , 
 et alia exquirenda . Oportet igitur Principem respectu gentis cui praeest , esse expertum , cognoscendo particulares conditiones gentis sibi commissae , 
 ut possit eam melius in debitum finem dirigere . 
 Ultimo oportet ipsum esse cautum . 
 Nam sicut in speculabilibus falsa aliquando admiscentur veris , 
 propter quod creduntur vera , 
 quae non sunt vera , 
 sed apparent vera : 
 sic in agibilibus mala multotiens admiscentur bonis , 
 propter quod creduntur bona , 
 sed non sunt bona , 
 sed apparent bona . Oportet igitur Regem esse cautum , 
 respuendo apparenter bona , 
 et eligendo bona simpliciter , 
 ad quae debet dirigere gentem sibi commissam . Quomodo Reges , et Principes possunt 
