Multas cautelas tangit Philosophus 5 Politâ€™ ex quibus quantum ad praesens spectat , 
 possumus enumerare decem per quas nititur 
 tyrannus se in suo dominio praeseruare . 
 Prima cautela tyrannica , 
 est excellentes perimere . 
 Cum enim tyrannus non diligat 
 nisi bonum proprium , excellentes 
 et nobiles existentes in regno non valentes hoc pati , 
 insurgunt contra ipsum : 
 tyrannus autem ex quo talem se esse cognoscit , 
 non cogitat 
 nisi quomodo possit excellentes perimere . 
 Immo 
 cum aliqui tyrannizare cupiunt , 
 non solum excellentes alios , 
 immo etiam proprios fratres , 
 et nimia sibi consanguinitate coniunctos venenant , 
 et perimunt : quod signum est tyrannidis pessimae . 
 Verus autem Rex econuerso intendens commune bonum , 
 et cognoscens se diligi 
 ab ipsis 
 qui sunt in regno , excellentes , 
 et nobiles , 
 et multo magis cognatos proprios , 
 per quos bonus status regni conseruari potest , 
 non perimit , 
 sed saluat . 
 Secunda cautela tyrannica , 
 est sapientes destruere . 
 Vident enim se contra dictamen rectae rationis agere , 
 et non intendere bonum commune 
 sed proprium : 
 ideo vellent omnes suos subditos esse ignorantes 
 et inscios , 
 ne cognoscentes eorum nequitiam , incitent populum contra ipsos : 
 semper enim 
 qui male agit , odit lucem , 
 et non diligit sapientes , 
 ne arguantur opera eius : 
 quare tyrannus , 
 cuius sunt opera mala , 
 sapientes pro posse destruit . 
 Verus autem Rex econtrario sciens se secundum rectam rationem agere , 
 sapiente , saluat , promouet , 
 et honorat , 
 eo quod ipsi cognoscentes bona opera ipsius , 
 populum commouent ad amorem eius . Tertia , 
 est disciplinam 
 et studium non permittere . Tyrannus enim ( 
 secundum quod huiusmodi est ) 
 non solum sapientes destruit , 
 sed etiam truncat viam , 
 et inhibet studium et disciplinam , 
 ne efficiantur aliqui sapientes : semper enim timet per sapientiam reprehendi . 
 Verus autem Rex econtrario studium promouet , 
 et conseruat , 
 videns quod per ipsum , 
 bonum commune , 
 et bonus status regni , 
 quem principaliter intendit , 
 meliorari habet . Quarta , 
 est nullas sodalitates , 
 nec etiam aliquas congregationes permittere . Vult enim tyrannus ciues , 
 et eos 
 qui sunt in regno non esse sodales , 
 nec esse ad inuicem notos : 
 nam ( ut ait Philosophus ) notitia fidem facit : 
 eo enim ipso quod quis habet notitiam alterius , confidit 
 de illo : 
 hoc autem tyrannus non diligit : timet quidem ne ciues de se confidentes propter iniurias quas eis infert , 
 contra ipsum insurgant . 
 Verus autem Rex econtrario permittit sodalitates ciuium , 
 et vult ciues sibi inuicem esse notos , 
 et de se confidere ; 
 nam cum intendat bonum ipsorum ciuium et subditorum , 
 naturale est 
 ut diligatur ab eis : 
 quare vult eos esse confoederatos 
 et coniunctos , 
 quia tunc magis unanimiter diligunt bonum Regis . Omnino enim esset peruersus populus , 
 si cognosceret se habere verum Regem , 
 et diligere commune bonum , 
 si viceuersa non diligeret ipsum Regem . Quinta cautela tyrannica , est habere multos exploratores , et tenptare non latere ipsum quicquid a ciuibus agitur . 
 Cum enim tyranni sciant se non diligi a populo , 
 eo quod in multis offendant ipsum , 
 volunt habere exploratores multos , 
 ut si viderent aliquos ex populo machinari aliquid contra eos , 
 possint obuiare illis . 
 Immo eo ipso quod ciues credunt tyrannum habere exploratores multos , 
 non audent congregari 
 ut machinentur aliquid contra eum : 
 nam 
 et si inter eos sic congregatos nullus exploratorum existeret , 
 semper tamen timerent ibi exploratores esse . Huiusmodi autem exploratores verus Rex habere non curat ad ciues , 
 et ad eos qui sunt in regno : 
 sed ad hostes , 
 et ad extraneos . 
 Utrum autem deceat Reges habere exploratores in regno propter aliam causam , 
 quam ne populus insurgat in ipsum , 
 infra dicetur : 
 ad praesens autem scire sufficiat , 
 quod non sic Rex eget exploratoribus , 
 ut tyrannus . 
 Sexta cautela tyrannica , 
 est non solum non permittere fieri sodalitates et amicitias , 
 sed etiam amicitias iam factas , et sodalitates turbare , 
 et peruertere . Volunt enim tyranni turbare amicos cum amicis , populum cum insignibus , 
 insignes cum seipsis . Vident autem quod quandiu ciues discordant a ciuibus , 
 et diuites a diuitibus : 
 tamdiu non potest aeque de facili eius potentiae resisti : 
 nam tunc quaelibet partium timens alteram , 
 neutra insurgit contra tyrannum . 
 Verus autem Rex econtrario non procurat turbationem existentium in regno , 
 sed pacem et concordiam : 
 aliter enim non esset verus Rex , 
 quia non intenderet commune bonum . Septima , 
 est pauperes facere subditos adeo 
 ut ipse tyrannus 
 nulla custodia egeat . Volunt enim tyranni subditos esse intantum pauperes , 
 ut sic occupentur circa cotidiana quibus indigent , 
 ut non vacet eis aliquid machinari contra ipsos , nec oporteat ipsos habere aliquam custodiam propter illos . 
 Verus autem Rex quia intendit bonum subditorum 
 non affligit 
 et depauperat ipsos , 
 sed magis procurat eorum bona . Octaua , 
 est procurare bella , 
 mittere bellatores ad partes extraneas , 
 et semper facere bellare eos 
 qui sunt in regno : 
 quatenus semper circa bellorum onera intenti , 
 non vacet eis aliquid machinari contra tyrannum . 
 Verus autem Rex non intendit affligere subditos , 
 suscitando 
 et procurando bella , 
 eo quod intendat bonum regni : 
 non vult ergo eos 
 qui sunt in regno assumere arma nisi pro defensione regni , 
 vel pro aliquo alio iusto bello . Nona , 
 est custodiam corporis exercere 
 non per eos 
 qui sunt in eo regno , 
 eo quod diffidat de illis , 
 sed per extraneos . 
 Verus autem Rex econuerso se habet , 
 ut supra plenius dicebatur . 
 Decima cautela tyrannica , 
 est quod postquam procurauit diuisiones 
 et partes in regno , 
 cum una parte affligit aliam 
 ut clauum clauo retundat . Rex autem econtrario non procurat diuisiones 
 et partes in regno , 
 sed si quae ibi existunt , 
 eas amouere desiderat . 
