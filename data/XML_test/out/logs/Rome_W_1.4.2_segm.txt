Sicut supra enumerauimus 
 ipsorum iuuenum sex mores laudabiles : 
 sic enumerare possumus sex vituperabiles : 
 quas etiam tangit Philosophus 2 Rhetoricorum . 
 Primo enim iuuenes sunt passionum insecutiui . 
 Secundo sunt de facili vertibiles . Tertio sunt nimis creditiui . 
 Quarto sunt contumeliosi . 
 Quinto sunt mendaces , 
 omnia quodammodo pertinaciter asserentes . 
 Sexto in actionibus non habent modum , 
 sed omnia faciunt valde . Sunt enim primo iuuenes insecutores passionum , 
 et maxime insequuntur concupiscentias circa corpus . Sunt enim incontinentes 
 et insecutores venereorum , 
 quod 
 duplici de causa contingit . 
 Nam 
 cum iuuenes sint percalidi , 
 et corpore calefacto fiat venereorum appetitus , 
 naturalis dispositio corporis incitat iuuenes ad concupiscentias venereorum . 
 Rursus hoc idem conuenit , 
 quia quasi in ombibus actionibus nostris vel sequimur passionem , 
 vel rationem . 
 Et quanto minus viget ratio in nobis , 
 tanto magis passio vigoratur . 
 Iuuenes ergo , 
 quia sunt inexperti , 
 et non vigent intellectu 
 et prudentia , 
 magis regnatur passione quam ratione : 
 quare ut plurimum sunt passionum insecutores . 
 Secundo sunt de facili vertibiles . 
 Nam anima sequitur complexiones corporis . 
 Sicut ergo in corporibus iuuenum humores sunt in magno motu : sic ipsi habent voluntates 
 et concupiscentias valde vertibiles . Ideo dicitur 2 Rhetoricorum , 
 quod iuuenes acute concupiscunt , 
 sed cito saturantur , 
 vehementer volunt , 
 sed de facili permutantur . 
 Tertio sunt nimis creditiui : 
 quod ( ut ad praesens spectat ) 
 duplici de causa contingit . Primo , 
 quia non sunt maligni moris . 
 Non enim putant alios esse malos , 
 sed sua innocentia alios mensurant . 
 Cum ergo naturale sit , 
 quod quis de facili credat ei , 
 quem credit esse bonum , 
 et quem non cogitat ex malitia loqui : 
 iuuenes credendo omnes esse innocentes , 
 omnibus de facili credunt . Rursus hoc idem contingit ex inexperientia . 
 Nam ex multis sermonibus indocti existentes , 
 ad pauca respicientes , 
 iudicant facile . 
 Unde et prouerbialiter dicitur , 
 Qui modica nouit , 
 cito iudicat . Iuuenes ergo , 
 quia non sunt multorum experti , 
 statim cum eis aliquod proponitur negocium , 
 non valentes ad multa respicere , 
 eo quod sint multorum ignari , 
 statim de illo negocio iudicant , et credunt sic esse , 
 ut eis proponitur . 
 Si enim multa cognoscerent , conditiones hominum considerare scirent , 
 et non statim assentirent corde omnibus iis quae eis dicuntur , 
 sed diligenter inspicerent utrum illa essent credenda . 
 Quarto sunt contumeliosi . 
 Nam ( ut supra dicebatur ) iuuenes maxime appetunt excellere : 
 quia ergo videtur eis 
 quod excellant , 
 contumelias inferunt ; 
 et sic de facili sunt contumeliosi . Quinto sunt mendaces , 
 et quodammodo omnia pertinaciter asserunt . 
 Nam 
 quia sunt inexperti , 
 ignorant seipsos , 
 et omnia scire putant . Ideo de omnibus respondent , 
 et volunt videri omnia scire , 
 et omnia affirmant 
 ut omnia scire videantur . 
 Et quia affirmant quae ignorant , 
 de facili mentiuntur . 
 Postquam autem mentiti fuerunt , appetentes gloriam , sunt pertinaces in mendatio cogitant enim se esse ingloriosos , 
 si appareat non sic esse ut dicunt . Sexto in suis actionibus non habent modum , 
 sed omnia faciunt valde . 
 Unde dicitur 2 Rhetâ€™ 
 quod amant valde , 
 odiunt valde , 
 et omnia faciunt valde . Hoc autem ideo contingit , 
 quia sunt acutae irae , 
 habent vehementes concupiscentias . 
 Nam irae et concupiscentiae semper vehementes sunt , 
 nisi per rationem moderentur . Iuuenes igitur , 
 quia magis viuunt passione quam ratione , 
 non habent concupiscentias moderatas , 
 sed omnia faciunt valde . Viso 
 qui sunt mores iuuenum vituperabiles ; de facili videri potest , 
 quomodo Reges et Principes 
 ad huiusmodi mores debeant se habere . 
 Nam si talia sunt vituperabilia in iuuenibus , 
 multo magis sunt vituperabilia in adultis : 
 et adhuc multo maxime vituperabilia sunt in Regibus et Principibus , 
 qui debent esse caput et regula aliorum . Indecens enim est Reges et Principes esse passionum insecutores , 
 et venereorum habere concupiscentias vehementes : 
 quia in eis maxime dominari habet ratio , 
 et intellectus . 
 Qui autem sic se habent , 
 non viuunt ratione , 
 sed passione . Rursus detestabile est eos esse permutabiles , 
 et vertibiles . 
 Nam cum inconueniens sit regulam esse obliquam , 
 Reges et Principes , 
 qui debent esse forma viuendi 
 et regula aliorum , 
 inconueniens est 
 quod de facili peruertantur , 
 immo decet eos esse firmos et stabiles . Tertio indecens est eos esse nimis creditiuos . 
 Nam cum multos habeant adulatores , 
 et plurimi sint in eorum auribus susurrantes , 
 cum maxima diligentia cogitare debent , 
 qui sunt 
 qui loquuntur , 
 utrum sint sapientes vel ignorantes , 
 utrum uirtuosi uel uitiosi : 
 quia credendum est magis sapientibus et bonis , quam insipientibus et malis . 
 Quarto indecens est eos esse iniuriatores 
 et contumeliosos . Nam poenas inferre debent , 
 non iniuriam , 
 uel contumeliam , 
 uel nequitiam : 
 sed propter iustitiam , 
 et propter commune bonum . 
 Quinto maxime a Regibus et Principibus , 
 et uniuersaliter ab omnibus dominantibus , 
 est mendacium fugiendum , 
 ne seipsos contemptibiles reddant : 
 si enim mendacium reddit homines contemptibiles , 
 quanto magis indecens est regiam maiestatem contemptibilem esse , 
 tanto maiori cautela studere debent , 
 ut inhaereant ueritati . 
 Sexto indecens est eos non habere modum in actionibus suis : 
 quia cum alia sint moderanda per mensuram , 
 maxime decet mensuram 
 et regulam moderatam esse Reges et Principes : ergo quia aliorum debent esse regula et mensura , 
 potissime eos decet moderatos esse . 
