Communiter videntur delinquere homines circa appetitum possessionum , 
 et circa concupiscentiam diuitiarum ; 
 nunquam enim communiter homines satiantur possessionibus et diuitiis : 
 nam nunquam possunt tot habere , 
 quin plura velint . 
 Assignat autem Philosophus 1 Politicor’ 
 duplicem causam , 
 quare concupiscentia diuitiarum est infinita . 
 Prima sumitur ex inordinatione voluntatis . 
 Secunda ex falsa aestimatione finis . 
 Prima via sic patet . 
 nam ( 
 ut ipse ait ) 
 infinita est diuitiarum concupiscentia , 
 cuius causa est studere homines circa viuere , non circa bene viuere ; 
 quicunque autem propter ipsum bene viuere diuitias volunt , fruitiones corporales non infinitas quaerunt : bene enim viuere , 
 est viuere virtuose . 
 Homines ergo quia non curant viuere virtuose , 
 sed totum studium eorum est , 
 ut viuant 
 secundum corporis voluptatem ; 
 cum diuitiae maxime videantur hoc efficere , 
 ut per eas quilibet consequi possit quod appetit , 
 ut melius homines possint explere 
 quod volunt , 
 diuitiis 
 et possessionibus non satiantur . 
 Secunda via ad inuestigandum hoc idem , 
 sumitur ex falsa aestimatione finis . Nam ut distinguit Philosophus primo Polit’ 
 et ut supra in primo libro diffusius diximus , aliter appetitur finis , 
 et aliter ea quae sunt ad finem . Nam finis appetitur in infinitum : 
 ea vero quae sunt ad finem , 
 secundum modum et mensuram ipsius finis . 
 Ut si finis medicinae est sanare , 
 non posset medicus tantam sanitatem inducere , 
 quin 
 ( si esset possibile ) vellet eam maiorem efficere : 
 medicus ergo sanitatem 
 quasi appetit inducere infinitam , 
 sed potionem appetit dare 
 secundum modum 
 et mensuram sanitatis . 
 Communiter ergo homines quia falsam aestimationem habent de fine , 
 et putant ipsum finem in diuitiis esse ponendum , 
 appetunt eas in infinitum . 
 Sed quod ad gubernationem domus pertineat 
 non appetere infinitas possessiones , 
 duplici via venari possumus . 
 Prima sumitur ex similitudine quam habent oeconomica 
 et ars gubernatiua domus ad naturam . 
 Secunda , 
 ex similitudine , 
 quam habet ad artes alias . 
 Prima via sic patet . 
 Videmus enim naturam non solicitari circa nutrimentum infinitum , 
 sed tantum apponit 
 de nutrimento quantum requirit animal nutriendum , 
 ut si ex albo oui natura generat auem , 
 et ex rubeo eiusdem oui nutrit ipsam , 
 non apponit natura in ouo infinitum rubeum , 
 sed tantum apponit ibi de eo , 
 quantum sufficiat 
 ad nutrimentum illius auis . Sic 
 etiam 
 si natura ex menstruo facit animal , et ex lacte nutrit ipsum , 
 non apponit in uberibus infinitum lac , 
 sed tantum apponit ibi de eo , 
 quantum sufficiat ad nutrimentum animalis generati . 
 Cum ergo diuitiae 
 et possessiones ordinentur ad nutrimentum et ad sufficientiam vitae , 
 sic rubeum in ouo ad nutrimentum auis , 
 et lac in uberibus ad nutrimentum foetus : 
 si gubernator domus 
 non vult contra naturam agere , 
 sed vult suam domum regere 
 secundum modum 
 et ordinem naturalem , 
 non debet infinitas diuitias 
 et possessiones appetere ; 
 sed cum tot habet quot 
 secundum exigentiam sui status bene sufficiant ad gubernationem domus , 
 debet illis esse contentus . 
 Secunda via ad inuestigandum hoc idem , 
 sumitur ex similitudine quam habet ars gubernationis domus ad artes alias . 
 Nam possessiones sunt quaedam organa artis gubernationis domus , 
 sicut incus , 
 martellus 
 et caetera huiusmodi , sunt organa artis fabrilis : 
 nulla , 
 autem ars , 
 ut ait Philosophus 1 Politicor’ habet organa infinita , 
 ergo nec gubernatiua debet quaerere infinitas possessiones . 
 Decet igitur omnes ciues 
 et multo magis Reges et Principes esse contentos tantis possessionibus , 
 et diuitiis , 
 quantas requirit exigentia sui status . 
 Nam non satiari possessionibus 
 et diuitiis 
 ( ut patet per habita ) uel procedit 
 ex falsa aestimatione finis , 
 uel ex inordinatione uoluptatis . 
 Tanto ergo detestabilius est hoc in Regibus , 
 et Principibus 
 quam in aliis , 
 quanto decet habere ordinatiorem uoluptatem , 
 et meliorem aestimationem finis : 
 nam sicut in primo libro dicebatur , 
 detestabilius est in Rege non habere ueram aestimationem de fine quam in populo , 
 eo quod populus a Rege dirigitur , 
 sicut detestabilius est in sagittante non cognoscere signum , 
 quam in sagitta : 
 eo quod sagitta a sagittante dirigatur . 
