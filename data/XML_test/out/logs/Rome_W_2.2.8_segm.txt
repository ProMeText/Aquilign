Septem scientias esse famosas 
 apud antiquos , 
 antiqua auctoritas protestatur . 
 Huiusmodi autem sunt , Grammatica ; Dialectica , 
 Rhetorica , Musica , 
 Arithmetica , 
 Geometria , 
 et Astronomia . Has autem omnes liberales vocant , 
 eo quod filii liberorum , 
 et nobilium ponebantur ad illas . 
 Addiscebant enim primo filii nobilium grammaticam . Nam grammatica secundum Alpharabium inuenta est , 
 ne erretur in lingua , 
 et ne peccetur in sermone . Addiscimus enim per grammaticam idioma latinum , 
 quod est idioma Philosophorum : 
 sub tali enim sermone Philosophi suam scientiam tradiderunt . Quare si per nosipsos non sufficimus ad inuenienda omnia scientifica , 
 sed indigemus 
 ad hoc auxilio Philosophorum et Doctorum , 
 expedit nos scire idioma illud , 
 in quo doctores 
 et Philosophi sunt locuti : 
 et 
 quia hoc scitur per grammaticam , 
 ideo grammatica inter liberales scientias est computanda , 
 quia filii liberorum et nobilium instruebantur in illa . 
 Secunda liberalis scientia dicitur esse dialectica , 
 quae docet modum arguendi et opponendi . Nam modus sciendi noster , est 
 ut per debita argumenta , 
 et per debitas rationes manifestemus propositum . 
 Oportuit ergo inuenire aliquam scientiam docentem modum , 
 quo formanda sunt argumenta , 
 et rationes . 
 Nam nisi modum arguendi sciremus , 
 possemus in arguendo peccare , 
 et per consequens decipi . Crederemus aliquando bene concludere , 
 et concluderemus falsum : 
 eo quod ignoraremus arguendi modum . 
 Sicut igitur 
 necessaria est grammatica , 
 quae est directio linguae , 
 ne erremus in loquendo : 
 sic 
 secundum Alpharabium necessaria est Dialectica , 
 quae est directio intellectus , 
 ne erretur in arguendo . 
 Tertia scientia liberalis dicitur esse Rhetorica . Est autem Rhetorica , 
 ut innuit Philosophus in Rhetoricis suis , 
 quasi quaedam grossa dialectica . 
 Nam sicut fiendae sunt rationes subtiles in scientiis naturalibus 
 et in aliis scientiis speculabilibus , sic fiendae sunt rationes grossae in scientiis moralibus , 
 quae tractant de agibilibus . 
 Quare sicut necessaria fuit dialectica , 
 quae docet modum arguendi subtilem et violentiorem : 
 sic necessaria fuit rhetorica , 
 quae est quaedam grossa dialectica docens modum arguendi grossum et figuralem . 
 Haec autem necessaria est filiis liberorum et nobilium , 
 et maxime Regum , et Principum : 
 quia horum est conuersari 
 inter gentes et dominari populo , 
 qui non potest percipere 
 nisi rationes grossas et figurales . 
 Quarta scientia liberalis dicitur esse Musica . Haec 
 secundum Philos’ 
 8 Polit’ conuenit ipsis iuuenibus , et maxime filiis liberorum , et nobilium propter rationes multas . 
 Quarum una est , 
 quia pueri nihil tristabile sustinere possunt : 
 quare si debent eis aliqua delectabilia concedi , 
 dignum est quod ordinentur ad delectationes innocuas : 
 quare ( secundum eundem Philosophum ) musica est consentanea naturae iuuenum , 
 quia habent innocuas delectationes . 
 Secunda ratio ad hoc idem esse potest , 
 quia ( ut Philosophus innuit in eodem 8 Poli’ ) 
 mens humana nescit ociosa esse . Ideo 
 ( ut videtur ) ocium bonum est aliquando interponere inter delectationes musicales , quae sunt licitae 
 et innocuae . Maxime autem hoc decens est filiis liberorum et nobilium , 
 qui non vacantes moechanicis artibus , 
 remanent ociosi , 
 nisi studerent literalibus disciplinis , 
 et nisi suis exercitiis interponerent delectationes musicales , 
 quae sunt licitae et honestae . 
 Tangit enim Philosophus multas rationes in Politicis , 
 per quas ostendi posset , 
 quod filios nobilium decet addiscere musicam . 
 Sed de his forte infra tangetur . Quinta scientia liberalis dicitur esse arithmetica , 
 docens proportiones numerorum , 
 ad quam forte filii liberorum ideo tradebantur , 
 quia sine ea musica sciri non potest . Sexta scientia liberalis est geometria , 
 quae docet 
 cognoscere mensuras 
 et quantitates rerum . 
 Ad hanc autem filii nobilium , 
 ideo forte tradebantur , 
 quia sine ea Astronomia , 
 quae est de quantitate astrorum , 
 et de substantia syderum , 
 et de cursibus eorum , 
 perfecte sciri non potest . 
 Septima scientia liberalis dicitur esse astronomia , 
 circa quam forte antiquitus filii nobilium ideo insudabant , 
 quia gentiles 
 circa iudicia astrorum nimis erant curiosi . 
 Nunquam enim volebant bella inchoare , 
 nec aliqua opera incipere , 
 nisi considerato gradu ascendente , 
 et inspecta conditione caeli : 
 et 
 quia hoc per astronomiam cognoscitur , 
 ideo filii liberorum 
 et nobilium volebant in astronomicis esse instructi . Sic ergo antiqui de liberalibus senserunt , 
 et has septem artes nimium extollebant . Veruntamen plures sunt aliae scientiae longe nobiliores istis . 
 Nam Naturalis Philosophia docens cognoscere naturas rerum , 
 longe melior est , 
 quam aliqua praedictarum . 
 Sed hoc declarare non patitur perscrutatio praesens , 
 quae debet esse grossa et figuralis . 
 Rursus et Metaphysica , 
 quae modo humano et per rationes humanitus inuentas , 
 tractat de Deo et de substantiis separatis , longe nobilior est , 
 quam naturalis Philosophia , 
 et etiam quam aliqua praedictarum , 
 de qua Philosophus ait primo Meta’ 
 quia nulla est dignior ipsa 
 quod intelligendum est de scientiis humanitus inuentis , 
 inter quas Metaphysica primatum tenet . Amplias Theologia , 
 quae est de Deo et de Angelis non modo humano sed diuino , 
 et non per humanam inuentionem 
 sed magis per inspirationem diuinam , 
 longe et incomparabiliter nobilior 
 et dignior est omnibus aliis . 
 Adhuc quaedam morales scientiae , 
 ut Ethica , 
 quae est de regimine sui , et Oeconomica , 
 quae est de regimine familiae : 
 et Politica , 
 quae est de regimine ciuitatis et regni , valde sunt utiles 
 et necessariae filiis liberorum et nobilium . Immo 
 ( ut in prosequendo patebit ) 
 filii nobilium , 
 et maxime filii Regum et Principum , 
 si velint politice viuere , 
 et velint alios regere et gubernare , 
 maxime circa has debent insistere . Sunt autem et aliae scientiae subalternatae et suppositae istis : 
 ut perspectiua , 
 quae est de visu , 
 est sub Geometria . Medicina vero est 
 sub naturali Philosophia . 
 Leges et iura , 
 quae sunt de actibus hominum , 
 sub politica , 
 quae est de regimine ciuitatum . 
 Nam 
 ( ut alibi nos dixisse meminimus ) omnes legistae sunt 
 quasi quidam idiotae politici . 
 Nam sicut laici et vulgares , 
 quia arguunt 
 et formant rationes suas , 
 quem modum arguendi docet dialectica , 
 ideo ipsi quia non arguunt artificialiter et dialectice , 
 appellantur a Philosopho idiotae dialectici : 
 sic Legistae , 
 quia ea de quibus est politica , 
 dicunt narratiue et sine ratione , 
 appellari possunt idiotae politici . 
 Ex hoc autem patere potest 
 quod magis honorandi sunt scientes politicam 
 et morales scientias , 
 quam scientes leges et iura . 
 Nam quanto scientes et dantes causam , honorabiliores sunt loquentibus 
 et non reddentibus causam dicti : 
 tanto tales honorobiliores sunt illis . Ex hoc autem apparere potest , qui scientes magis sint honorandi . 
 Nam primo honorandi sunt diuini 
 et scientes theologiam ; 
 quia sicut Deus ipse , 
 est Deus omnium entium ; 
 sic theologia , 
 quae principaliter est de Deo , 
 est dea omnium , et domina humanarum scientiarum . Post theologos vero magis honorandi Metaphysici : 
 quia ( ut superius dicebatur ) 
 inter scientias humanitus inuentas metaphysica primatum tenet . Post hos quidem honorari debent naturales Philosophi : 
 quia naturalis Philosophia licet sit infra metaphysicam , tenet 
 tamen principatum 
 inter omnes alias scientias inuentas ab homine . Sic ergo scientes gradatim sunt honorandi . 
 His ergo scientiis sic diuisis , 
 de leui patere potest , 
 circa quas scientias filii nobilium , 
 et maxime Regum , 
 et Principum debeant insudare . 
 Nam cum oporteat eos esse quasi semideos , 
 et debite et absque negligentia negotium regni intendere , 
 non vacat eis subtiliter perscrutari scientias : 
 maxime igitur decet ipsos bene se habere circa diuina , 
 et esse instructos et firmos in fide , 
 et illas scientias scire , 
 per quas quis se et alios nouit regere et gubernare . Huiusmodi autem sunt scientiae morales . Alias ergo scientias in tantum decet eos scire , inquantum deseruiunt morali negocio . 
 Decet igitur eos scire grammaticam , 
 ut intelligant idioma literale : 
 secundum quod idioma tam morales scientiae 
 quam aliae facilius traduntur . 
 Imo si nunquam grammatica deseruiret negocio morali , 
 decet Reges , 
 et Principes 
 scire idioma literale , 
 ut possint secreta sua alii scribere 
 et legere absque aliorum scitu . 
 Filii ergo nobilium 
 quantumcunque intendant esse milites , 
 et vacare negocio politico , debent insudare , 
 ut sciant idioma literale . Debent etiam aliquid addiscere de dialectica et rhetorica , 
 ut ex hoc subtiliores fiant ad intelligendum quaecunque proposita : quo facto totum suum ingenium debent exponere , ut bene intelligant moralia 
 et ut sciant se et alios regere . 
 Nam et de musica 
 secundum Philosophum in politicis eos scire decet , 
 inquantum deseruit ad bonos mores . 
 Sic ergo morale negocium scire expedit ab iis 
 qui cupiunt principari : 
 ut si omnes alias scientias ignorarent , 
 adhuc studere debent , 
 ut eis moralia vulgariter et grosse proportionentur : 
 quia per ea princeps sufficienter instruitur , 
 qualiter debeat principari , 
 et quo se et ciues inducere debeat ad virtutes . 
