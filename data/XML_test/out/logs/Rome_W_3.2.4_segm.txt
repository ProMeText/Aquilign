Philosophus 3 Politicorum videtur tangere tres rationes , 
 per quas probari videtur , 
 quod melius sit ciuitatem 
 aut prouinciam regi pluribus , 
 quam uno . 
 Videntur enim in Principe tria esse necessaria , 
 ut bene regat populum sibi commissum . Primo enim debet habere perspicacem rationem . Secundo rectam intentionem . 
 Tertio perfectam stabilitatem . 
 Ex his autem sumi possunt tres viae , 
 ex quibus venari possumus , 
 quod bonum sit principari plures , 
 et non unum tantum . Prima via sic patet . 
 Nam plures oculi plus vident quam unus , et plures manus 
 plus possunt quam una , et plures intellectus superant 
 unum in cognoscendo : 
 quare si dominentur plures , 
 erit ibi perspicatior ratio , 
 quia plura cognoscent , 
 quam si principaretur unus tantum : 
 unde Philosophus 3 Politicorum ait , 
 quod plures homines sic principantes 
 quasi constituunt unum hominem multorum oculorum et multarum manuum . 
 Quare melior erit huius principatus , 
 quia homo sic constitutus 
 et multitudo sic principans , efficacio erit in principando . 
 Secunda via ad inuestigandum hoc idem , 
 sumitur 
 ex recta intentione quae requiritur in principante . 
 Tunc enim principans rectam habet intentionem , 
 si non intendat bonum proprium sed commune : quanto igitur minus intenditur commune bonum , 
 tanto peior principatus : 
 sed si dominentur multi dato quod intendant bonum proprium ; 
 quia bonum multorum est 
 quasi bonum commune , 
 intendendo sic bonum proprium , 
 non omnino recedunt 
 ab intentione communis boni . 
 Sed si dominaretur unus solus , 
 et ille intenderet bonum proprium : 
 quia bonum unius est 
 quasi bonum omnino priuatum , 
 sic intendens recedit 
 quasi omnino a communi bono . 
 Peius est igitur principari unum , 
 quam plures . 
 Tertia via sumitur ex stabilitate quae requiritur in principante : 
 decet enim Principem esse regulam rectam 
 et stabilem , ut per iram et concupiscentias et per alias passiones non corrumpatur nec peruertatur . 
 Sed ( ut ait Philosophus ) 
 facilius corrumpitur unus , 
 quam plures : 
 melius est ergo dominari plures , 
 quam unum . 
 Sciendum igitur quod hanc dubitationem 
 quam Philosophus 3 Politicorum venatur , 
 dubitando , 
 assignans rationes multas , 
 quod melius sit dominari multitudinem : 
 postea in eodem 3 tangit quaedam , 
 per quae obiectiones huiusmodi solui possunt . 
 Non enim intelligendum est , 
 simpliciter fuisse de intentione Philosophi , 
 dominium plurium esse comendabilius dominio unius , 
 dum tamen utrunque sit rectum , 
 cum ipse pluries dicat in eisdem politicis , 
 regnum esse dignissimum principatum : 
 inter principatus enim rectos , 
 principatus unius , 
 qui dicitur regnum , 
 est optimus : 
 inter peruersos vero principatus , 
 principatus , 
 unius , 
 qui communi nomine tyrannis nuncupatur , est pessimus . 
 Sed de hoc infra dicetur : 
 ostendetur enim quod sicut monarchia regia est optima ; 
 ita quia maiori bono maius malum opponitur , monarchia tyrannica est pessima . Dominari autem plures dominio recto , 
 non est dignius , 
 quam dominari unum ; 
 cum nunquam plures 
 recte dominari possint , 
 nisi inquantum tenent locum unius , 
 et prout habent ad se inuicem concordiam et unitatem : 
 sed ( ut supra dicebatur ) 
 propter quod unumquodque 
 et illud magis . 
 Quare si dominari plures in tantum est rectum et dignum , 
 inquantum tenent locum unius : 
 dominari unum et facere monarchiam , 
 si debito modo fiat , 
 erit omnino rectior 
 et dignior . Censendum est igitur , regnum esse dignissimum principatum , 
 et 
 secundum rectum dominium melius est dominari unum , 
 quam plures . 
 Sed ut soluantur obiectiones praetactae , 
 sciendum quod quia plura cognoscunt plures quam unus , 
 et citius corrumpitur unus quam plures , 
 et multi non sic deuiare possunt ab intentione communis boni , 
 sicut forte faceret unus solus : 
 ideo si fiat monarchia 
 et dominetur unus Princeps 
 vel unus Rex in toto principatu 
 vel in toto regno , 
 ille Princeps 
 vel ille Rex 
 ( 
 secundum Philosophum 3 Politicorâ€™ ) 
 debet sibi associare multos sapientes , 
 ut habeat multos oculos 
 et multos bonos 
 et virtuosos , 
 ut habeat multos pedes 
 et multas manus : 
 et sic fiet unus homo multorum oculorum , multarum manuum , 
 et multorum pedum . Non ergo dici poterit talem unum monarchiam non cognoscere multa ; 
 quia quantum spectat ad regimen regni , quicquid omnes illi sapientes cognoscunt , 
 totum ipse Rex cognoscere dicitur . 
 Nec etiam dici poterit ipsum de leui posse corrumpi et peruerti : 
 nam si Rex recte dominari desiderat , 
 non est possibile ipsum peruerti , 
 nisi totum consilium 
 et omnes sapientes , 
 et bonos quos sibi associauit , 
 contingeret esse peruersos : 
 talis enim maxime intendit commune bonum ; 
 ideo 
 si sic se habeat , 
 omnino dignum est ipsum principari . 
 Si autem aliter se haberet , 
 ut si spreto consilio , et dimissa societate sapientum et bonorum , 
 vellet sequi caput proprium , et appetitum priuatum , iam non esset Rex sed tyrannus : 
 talem ergo dominari non esset melius quam plures : 
 immo pessimum esset eius dominium , 
 eo quod ( ut patet ex habitis , 
 et ut infra planius ostendetur ) tyrannis est pessimus principatus . 
