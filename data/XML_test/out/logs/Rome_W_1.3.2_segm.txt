Quia nullus bene seipsum regere potest , 
 nisi sciat quae passiones sunt fugiendae , 
 et quae prosequendae : 
 et quia in hoc primo libro determinare intendimus de regimine sui , 
 videndum est quot sunt passiones , 
 et quem ordinem habent adinuicem , 
 et quae sunt magis principales , 
 et quae minus , 
 et quomodo una passio reducitur ad aliam : 
 quia ex omnibus his magis innotescit nobis natura ipsarum passionum , 
 qua inspecta cognoscere possumus quae sunt laudabiles , 
 et quae sunt vituperabiles , 
 et quae sunt sequendae , 
 et quae sunt fugiendae . Viso ergo quot sunt passiones , et quomodo accipitur earum numerus : 
 videndum est 
 quem ordinem habeant ad se inuicem . 
 Ordo autem earum dupliciter potest accipi : 
 vel singulariter , 
 vel per combinationem . 
 Accipiendo ergo huiusmodi ordinem 
 secundum combinationem , 
 dicere possumus primas passiones esse , 
 amor , et odium . In secundo vero gradu sunt desiderium , et abominatio . In tertio vero , spes , 
 et desperatio . In quarto autem , timor , et audacia . In quinto autem , ira , et mansuetudo . Ultimae autem passiones sunt delectatio , et tristitia . Delectatio enim et tristitia consequuntur ad omnes alias passiones . 
 Nam quacunque passiones quis passionetur : 
 vel delectatur , 
 uel tristatur . 
 Ideo hae duae passiones post omnes alias collocandae sunt . Amor autem , 
 et odium sunt simpliciter passiones primae . 
 Nam sicut delectatio , 
 et tristitia 
 ad omnes alias passiones consequuntur , 
 quia omnes aliae passiones uel tarminantur ad delectationem , 
 uel ad tristitiam : 
 sic amor , 
 et odium alias passiones praecedunt . Quare omnes aliae passiones sumunt originem uel ex amore , 
 uel ex odio . quicunque enim passionatur aliqua passione , 
 uel sic passionatur , 
 quia amat , uel quia odit . Post amorem autem , et odium , 
 esse habent desiderium , 
 et abominatio . 
 Nam desiderium immediate innititur amori , 
 cum enim amamus aliquid , 
 uel desideramus ipsum habere , 
 uel si ipsum habemus , 
 desideramus conseruari in habendo ipsum . Abominatio uero immediate innititur odio : 
 quia statim cum odimus , 
 aliquid abominamur illud . 
 Quare sicut amor , 
 et odium sunt passiones primae : 
 sic desiderium , 
 et abominatio sunt passiones secundae . In tertio autem loco ponendae sunt spes , et desperatio . Nam spes , 
 et desperatio , cum sumantur respectu boni , praecedunt timorem , et audaciam , iram , 
 et mansuetudinem , 
 quae sumuntur respectu mali . Timor autem , 
 et audacia praecedunt iram , 
 et mansuetudinem . 
 Nam cum aliquid prius sit futurum , 
 quam praesens : 
 timor , et audacia , 
 quae sumuntur respectu mali futuri , 
 praecedunt iram , 
 et mansuetudinem , 
 quae sumuntur respectu mali praesentis . 
 Plane ergo patet , 
 quem ordinem habent dictae passiones , 
 si sumantur binae et binae . Acceptae uero singulariter , 
 sic ordinari debent : 
 quia amor est prior odio : 
 desiderium abominatione : 
 spes desperatione : timor audacia : ira mansuetudine : delectatio tristitia . Amor enim est prior odio : 
 quia semper passio sumpta respectu boni 
 ( secundum quod huiusmodi ) prior est passione sumpta respectu mali . 
 Nam appetitus per se et primo tendit in bonum . 
 Si autem refugit malum , 
 hoc est ex consequenti , 
 inquantum fugere malum , habet rationem boni . 
 Amor ergo est omnino primus motus , 
 et prima passio . 
 Nam ipsum odium ex amore sumit originem : 
 nisi amaremus aliquid , 
 nihil abominaremur , 
 uel haberemus odio . 
 Nam quia diligimus bonum , 
 et iustitiam odimus abominamur fures et iniustos . Desiderium autem , quod innititur amore , 
 praecedit abominationem , 
 quae innititur odio . 
 Spes uero praecedit desperationem . 
 Nam si primum uolitum est bonum , 
 et quod est uolitum est uolitum sub ratione boni : 
 passio , 
 quae magis coniungit nos bono , 
 secundum quod huiusmodi , 
 praecedit alias passiones : 
 et quia tendere in bonum est magis coniungi bono 
 quam deficere ab ipso , 
 spes per quam tendimus in bonum , 
 praecedit desperationem per quam deficimus ab ipso . Timor autem praecedit audaciam . 
 Nam sicut quia appetitus per se 
 et primo intendit coniungi bono , 
 ideo passio quae tendit in bonum est prior passione 
 quae deficit ab ipso : 
 sic quia refugere malum habet rationem boni , 
 ideo timor 
 per quem refugimus malum , 
 prior est audacia per quam aggredimur ipsum . 
 Ira autem in genere passionum est prior mansuetudine . 
 Nam mansuetudo proprie non est passio , 
 sed magis est deficere a passione , 
 ideo in genere passionum ira mansuetudinem praecedit . 
 Utrum autem 
 secundum aliquem alium modum mansuetudo praecedat iram , 
 inuestigare non est praesentis negocii . Delectatio autem , 
 quae est respectu boni , 
 prior est tristitia , 
 quae est respectu mali . 
 Quia ergo visum est , quot sunt passiones , 
 et quomodo ordinantur ad inuicem : 
 ex his quae dicta sunt aliquo modo figuraliter et typo innotescit nobis natura ipsarum : 
 qua cognita , 
 cognoscere possumus quomodo sint prosequendae , 
 et quomodo vitandae passiones praedictae . 
 Quod scire tanto magis decet Reges et Principes , 
 quanto per passiones ipsorum maius valet induci malum , 
 et potest bonum excellentius impediri . 
 De hoc tamen infra diffusius tractabitur . 
