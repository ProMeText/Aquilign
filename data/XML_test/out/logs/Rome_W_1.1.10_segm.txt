Vegetius in libro De re militari , 
 super omnia commendare videtur bellorum industriam . 
 Hoc enim ( secundum ipsum ) 
 est quod Romam maxime exaltauit , 
 quia maxime dederunt operam rebus bellicis , 
 et summo opere studuerunt , 
 quomodo possent sibi subiicere nationes . 
 Propter quod ( secundum eundem Vegetium ) hoc esse debet principalissimum in intentione Principis , 
 quod abundet in ciuili potentia , 
 et quod per eam sibi subiiciat nationes 
 et gentes . 
 Quod si in hoc esset , felicitas regia videretur ponenda in ciuili potentia , 
 quod est falsum : 
 probat enim Philosophus in 7 Pol’ quinque rationibus felicitatem non esse ponendam in ciuili potentia . 
 Prima via sumitur , 
 ex eo quod talis principatus non multum durat . Secunda , 
 ex eo quod esse potest sine bonitate vitae . 
 Tertia vero , 
 ex quod est indignus . 
 Quarta autem , 
 ex eo quod per huiusmodi principatum ciues ordinantur ad minora bona . 
 Quinta vero , 
 ex eo quod tale dominium 
 ut plurimum infert nocumentum . 
 Prima via sic patet . 
 Nam per ciuilem potentiam velle sibi subiicere nationes , 
 hoc est , 
 velle dominari per violentiam . Violentia autem perpetuitatem nescit . 
 Cum igitur violenta non diu durent , 
 talis principatus diu durare non potest . 
 Immo sicut ignis , 
 qui est naturae calidae , 
 naturaliter agit , 
 cum calefacit : 
 sic homo , 
 qui est naturaliter liber arbitrio , 
 tunc naturaliter dominatur hominibus , 
 quando eis libere , 
 et voluntarie principatur quod contingit 
 si populus libere , 
 et voluntarie praecepta Principis exequatur . 
 Non ergo Rex debet se credere esse felicem , 
 si per violentiam , et per ciuilem potentiam dominetur : 
 quia tale dominium 
 cum sit violentum , 
 et contra naturam , 
 diu durare non potest : felicitas enim non est ponenda in aliquo transitorio , 
 sed magis in aliquo sempiterno . 
 Secundo in ciuili potentia non est ponenda felicitas , 
 quia hoc potest inesse alicui absque bonitate vitae , felicitas enim , 
 ut supra dicebatur , 
 est perfectum , 
 et per se sufficiens bonum . 
 Impossibile est autem in aliquo esse maximum bonum , 
 nisi ille bene viuat , 
 et sit maxime bonus : 
 sicut impossibile est in aliquo esse intensam albedinem , 
 nisi ille fit intense albus . 
 Quod autem ciuilis potentia possit inesse alicui absque bonitate vitae , patet ex iis quae temporibus retroactis facta conspeximus . Videmus multos Tyrannos pessimos maxime abundasse in ciuili potentia . 
 Nam Dionysius Syracusanus , 
 siue Sicilianus , 
 ut recitat Philosophus in politicis , 
 maxime abundauit in ciuili potentia , 
 et tamen pessimus Tyrannus erat . Nero autem , 
 et Heliogabalus , 
 qui fuerunt Romani Principes , 
 maxime abundauerunt in ciuili potentia ; 
 pessime tamen viuebant . 
 Nam tantae fuerunt luxuriae , 
 ut omnino viderentur muliebres ; tantae fuerunt crudelitatis , 
 ut non videretur in eis esse aliquid molle , 
 nec clementia aliqua . 
 Unde Philosophus 7 Politicorum ait , 
 quod ridiculum est 
 aliquem putare esse felicem , 
 si abiiciat bene viuere . Non ergo in ciuili potentia est ponenda felicitas , 
 quae sine bonitate vitae inesse potest . 
 Tertio in huiusmodi potentia non est ponenda felicitas , 
 quia huiusmodi Principatus non est optimus , 
 nec est dignus . 
 Si enim felicitas in aliquo Principatu poni debet , 
 ponenda est in Principatu optimo , et digno . Principari autem per ciuilem potentiam , est principari seruis , 
 non liberis : 
 nam talis Principatus est per coactionem , et violentiam . 
 Cum ergo Principatus se extendant adinuicem , 
 secundum eos quibus aliquis principatus , 
 ut vult Philosophus in Politicis , 
 quanto liberi sunt meliores seruis : tanto principari liberis , 
 est melius et dignius , 
 quam principari seruis . 
 Principatus ergo per coactionem , et ciuilem potentiam , 
 cum non sit liberorum , 
 sed seruorum , 
 non est optimus , 
 neque dignus . Ideo 7 Politicorum dicitur , 
 quod principatus liberorum , 
 qui est cum virtute , 
 est melior , 
 quam principari despotice , 
 idest dominaliter . 
 Quarto non est ponenda felicitas in ciuili potentia : 
 quia si Princeps se crederet esse felicem , 
 si abundet in ciuili potentia , non ordinabit ciues , nisi ad exercitum armorum , 
 et ad ea , per quae sibi possit subiicere nationes . 
 Inducet ergo ciues non ad virtutem iustitiae , 
 sed ad virtutem fortitudinis . Iustitia autem , 
 ut dicit Philosophus 7 Politic’ 
 est maius bonum , 
 quam sit fortitudo . 
 Non ergo ordinabit ciues ad bona maiora , 
 ut ad iustitiam , 
 sed solum ad minora , 
 ut ad fortitudinem . 
 Ne ergo periclitetur bonum gentis , 
 quod est diuinius , 
 quam aliquod bonum singulare , 
 non decet principem 
 suam felicitatem ponere in ciuili potentia . 
 Quinto hoc non decet ipsum , 
 quia huiusmodi principatus infert 
 ut plurimum nocumentum . 
 Nam cum felicitas sit finis omnium operatorum , quilibet totam vitam suam , 
 et omnia opera sua ut plurimum ordinat 
 ad illud in quo suam felicitatem ponit : 
 ponens ergo suam felicitatem in ciuili potentia , 
 et in subiiciendo sibi nationes , 
 forte bene se habebit tempore belli : 
 tempore tamen pacis nesciet bene viuere . Nam , 
 cum ut plurimum studuerit , 
 nisi in exercitiis bellicis , 
 et totam vitam suam ordinauerit ad fortitudinem , 
 non ad iustitiam , et temperantiam , 
 tempore pacis , 
 in quo opus est iustitia , et temperantia , 
 nesciet viuere , 
 sed fiet vitiosus , et incurret nocumentum 
 secundum animam . Propter quod Philosophus 7 Politicorum vituperans Lacedaemones , 
 ponentes felicitatem in ciuili potentia , 
 ait , 
 turpe esse , 
 cum bellamus , 
 participare bonis , 
 cum vero vacamus 
 et sumus in pace , 
 fieri vitiosus . 
 Quare si inconueniens est ponere felicitatem in aliquo non diuturno , 
 et in eo quod potest 
 esse sine bonitate vitae , 
 et est quid indignum , 
 et per quod ordinantur ciues ad minora bona , 
 et ut plurimum infert nocumentum : 
 inconueniens est 
 etiam Principem 
 ponere suam felicitatem in ciuili potentia , 
 et quod credat se esse felicem , 
 si possit sibi subiicere nationes multas . 
 Quod non deceat Regiam maiestatem 
 suam felicitatem ponere in robore corporali , 
 vel in pulchritudine , 
 vel in aliis 
