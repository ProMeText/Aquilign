Expeditis tribus partibus huius primi libri : 
 quia ostensum est in quo Reges et Principes suum finem ponere debeant : 
 et quibus virtutibus debeant esse ornati : 
 et quas passiones debent sequi . Restat exequi de parte quarta , 
 videlicet quos , 
 mores debeant imitari . 
 Mores autem dupliciter diuersificari possunt : 
 ab aetate , 
 et fortuna . Ab aetate quidem : 
 quia alios mores habent iuuenes , 
 alios senes , 
 alios illi qui sunt in statu fortunae . 
 Etiam mores fortunae diuersificari dicuntur . 
 Nam bona fortunae 
 cuiusmodi sunt bona exteriora , 
 ut nobilitas , potentia , et diuitiae , non modicum mores diuersificant . 
 Nam ut plurimum alios mores habent nobiles , 
 quam ignobiles : 
 et alios potentes , 
 quam impotentes : 
 et alios diuites , 
 quam pauperes . 
 De omnibus autem his moribus dicemus . 
 Sed primo de moribus iuuenum , 
 quorum mores quidam sunt laudabiles , 
 quidam vituperabiles . 
 Inter alia quidem quae tangit Philosophus de iuuenibus 2 Rhetoricorum , 
 tangit sex mores laudabiles , et sex vituperabiles . Primo enim sunt iuuenes moris laudabilis , 
 quia sunt liberales . Secundo , 
 quia animosi , 
 et bonae spei . Tertio , 
 quia sunt magnanimi . 
 Quarto , quia non sunt maligni moris . Quinto , 
 quia sunt de facili miseratiui . Sexto , et ultimo , 
 quia sunt verecundi 
 et erubescitiui . Sunt enim iuuenes liberales , 
 quia non sunt experti indigentia ; 
 et bona quae habent , 
 non acquisiuerunt proprio labore . 
 Nam quilibet cum maiori diligentia retinet facultates suas , 
 quando propter indigentiam passus est aliqua mala , 
 vel quando facultates illas acquisiuit propria industria , 
 et proprio labore . 
 Nam quod cum labore acquiritur , 
 diligentius custoditur , immo adeo quilibet delectatur in proprio opere , 
 quod quicquid sua industria acquirit , charius possidet . Secundo iuuenes sunt bonae spei , 
 quod triplici ratione contingit , 
 ut probat Philosophus 2 Rhetoricorum . 
 Sunt enim iuuenes animosi , 
 et bonae spei primo ; 
 quia paucorum experti , 
 non in multis sunt passi repulsam , 
 ideo credunt omnia obtinere . 
 Sunt etiam bonae spei , 
 quia in eis multum abundat calor : 
 corde ergo et aliis membris inflammatis ex calore existente in ipsis iuuenibus , fiunt iuuenes bonae spei , 
 et animosi 
 ut omnia audeant . 
 Rursus iuuenes parum vixerunt in praeterito , 
 et 
 secundum cursum naturalem debent multum viuere in futuro . 
 Cum ergo memoria sit respectu praeteritorum , 
 et spes respectu futurorum : 
 iuuenes parum viuunt memoria , 
 et multum viuunt spe . 
 Non enim multum delectantur iuuenes in iis quae fecerunt , 
 quia memorantur se modica fecisse : 
 sed multum delectantur in cogitando , 
 quae facturi sunt . 
 Sperant enim se magna facere , 
 quare contingit eos animosos esse , 
 et bonae spei . 
 Tertio contingit eos esse magnanimos , 
 cuius causa ex praecedentibus assignatur . Nam ex hoc est quis magnanimus , 
 quia dignificat se magnis , et ingerit se ad faciendum magna . Iuuenes ergo , cum sint liberales , et cum sint animosi 
 et bonae spei , 
 non habent 
 unde retrahantur quin sint magnanimi . 
 Posset 
 etiam ad hoc specialis ratio assignari . 
 Nam cum iuuenes sint percalidi , 
 et calidi sit superferri : 
 iuuenes semper volunt superferri , 
 et excellere . Sic enim videmus in ordine uniuersi , 
 quod semper calida elementa , 
 ut ignis et aer , 
 superferuntur frigidis , 
 videlicet , terrae et aquae . 
 Cum ergo inter caetera , 
 per quae quis videtur superferri et excellere , 
 sit honor , et gloria : 
 iuuenes 
 quia sunt percalidi , et cupiunt excellere , maxime desiderant gloriam , et honorem : 
 et per consequens aliquo modo sunt magnanimi , 
 cuius propria materia videtur esse honor . 
 Quarto iuuenes sunt laudabiles , 
 quia non sunt maligni moris , 
 quia non credunt alios esse malos , 
 sed ut plurimum credunt omnes homines esse bonos . 
 Cuius ratio est , 
 quia inexperti de factis aliorum , 
 non iudicant de factis hominum 
 secundum ea quae viderunt ; 
 sed 
 secundum quod vident in seipsis , sic credunt esse in aliis . Ideo dicitur secundo Rhetoricorum , 
 quod pueri sua innocentia alios mensurant . Sicut enim ipsi sunt innocentes , 
 sic credunt alios innocentes esse . Quinto iuuenes sunt de facili miseratiui : 
 quia ( ut supra dicebatur ) 
 ex hac misericordia maxime consurgit , 
 si credamus alios indigne pati . 
 Quare si iuuenes sua innocentia alios mensurant , 
 et credunt alios indigne pati , 
 de facili mouentur 
 ad misericordiam . Sexto iuuenes sunt 
 erubescitiui et verecundi . 
 Nam quilibet timet perdere , 
 quod nimis affectat . 
 Erubescentia autem et verecundia 
 ( ut dicebatur ) est timor inglorificationis . 
 Cum ergo iuuenes , 
 qui percalidi nimis affectent excellere , 
 timent inglorificari , 
 quare de facili erubescunt , Philosophus 
 tamen secundo Rhetoricorum aliam causam videtur tangere , quare iuuenes sunt naturaliter verecundi . 
 Nam ( ut ipse ait ) 
 nihil nouerunt , 
 nisi quia sunt docti a lege . 
 Appellat enim ibi doctrinam legum , 
 monitiones paternas , 
 vel maternas , 
 per quas iustruuntur pueri . 
 Cum ergo matres semper moneant suos filios ad honesta ; 
 quia honestum idem est quod honoris status , 
 iuuenes multum affectant ea quae importare uidentur honoris statum , 
 et per locum ab oppositis , 
 multum timent quae important ignominiam et inhonorationem : 
 et quia erubescentia est timor inglorificationis , 
 iuuenes de facili erubescunt . Viso 
 qui mores sunt laudabiles de iuuenibus , 
 de leui patere potest , 
 quomodo Reges et Principes se debeant habere ad illos . 
 Nam non quicquid est laudabile in hoc , 
 est laudabile simpliciter : 
 uidemus enim quod esse furibundum , 
 est laudabile in cane , 
 non tamen est laudabile in homine . Sic , 
 licet uerecundari sit laudabile in iuuenibus , 
 quia ratione aetatis se continere non possunt quin committant aliqua turpia , de quibus decet eos uerecundari : 
 Reges tamen et Principes , 
 quos decet esse 
 quasi semideos , 
 non solum quod turpia committant , 
 sed abominabile eis esse debet quod audiant turpia nominari : 
 quia corrumpunt bonos mores colloquia praua . 
 Non ergo sunt in statu quod debeant uerecundari . 
 Non ergo decet eos uerecundari , 
 nisi ex suppositione : 
 quia si contingeret eos operari turpia , 
 uerecundari deberent 
 etiam plus quam alii , 
 eo quod magis indecenter se gererent . Prima ergo quinque , 
 quae diximus laudabilia in iuuenibus , 
 adaptare possumus Regibus et Principibus : 
 quia decet eos esse liberales , 
 bonae spei , non maligni moris , magnanimos , 
 et miseratiuos . Sextum autem , videlicet , esse verecundos , non decet simpliciter competere Regibus et Principibus . Decet enim Reges et Principes esse liberales : 
 quia contra naturam agerent , 
 si multitudinem diuitiarum 
 qua pollent , 
 non multiplicarent in debitos 
 et pios usus , 
 ut supra in tractatu de liberalitate sufficienter tetigimus . 
 Decet 
 etiam eos 
 tanto magis esse bonae spei quam alios , 
 quanto facta communia circa quae insudare debent , 
 sunt digniora quam alia . 
 Rursus decet eos esse magnanimos : 
 quia 
 ( ut dicebatur in quodam capitulo de magnanimitate ) maxime magnanimitas competit Regibus et Principibus , 
 quia eos maxime magna decet operari , 
 et in ardua tendere . Sic etiam congruum est eos non esse maligni moris , 
 ut non de quibuslibet habeant opinionem malam . 
 Nam si acta subditorum semper interpretarentur in malam partem , 
 contingeret eos esse tyrannos , 
 et esse vastatores gentium . 
 Sic etiam decet eos esse miseratiuos . 
 Nam ( ut ait Philosophus 2 Rhetoricorum ) 
 homines 
 ut plurimum mala faciunt , 
 ipsa ergo humana fragilitas veniam postulat pro delictis : 
 quare Reges et Principes , 
 secundum quorum iudicium fit legislatio , 
 qua infliguntur poenae , dicet miseratiuos esse . Esse autem verecundos 
 non decet eos simpliciter , 
 ut superius dicebatur . 
