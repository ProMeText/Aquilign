Dicebatur enim supra , 
 quod licet largo modo accipiendo virtutes , 
 omnis bona dispositio mentis possit dici quaedam virtus : 
 attamen bonarum dispositionum quaedam magis sunt annexae , 
 et adminiculantes virtutibus et disponentes ad virtutem ; 
 quam sint virtutes . 
 Sic etiam quaedam dispositiones bonae magis debent dici supra virtutes quam virtus . 
 Sed quomodo hoc esset , 
 non probabatur : 
 quia nondum declarata erant ea , 
 per quae haec omnia innotescunt . 
 Sed visis praehabitis , 
 ostendere quomodo haec sic se habent , non est difficile . 
 Nam eubulia , 
 et synesis siue consiliatiua , et iudicatiua , virtutes sunt , accipiendo virtutem large . 
 Unde et Philosophus 6 Ethicorum , 
 eas virtutes appellat . Accipiendo virtutem tamen , 
 ut hic de virtute loquimur , 
 aliquo modo deficiunt a ratione virtutis . 
 Nam ( ut dicitur 2 Ethicorum ) 
 ad virtutem pertinet primo scire , 
 deinde eligere , 
 et tertio firme , 
 et immobiliter operari . 
 Quare cum cabulia consilietur , 
 synesis iudicet , 
 prudentia praecipiat firmiter 
 et immobiliter opera fieri 
 secundum consiliata , 
 et iudicata : prudentia , quae immediatius se tenet ex parte operis , est potior , 
 et magis habet rationem virtutis , quam consiliatiua , et iudicatiua , 
 illae ergo magis sunt adminiculantes 
 et deseruientes virtuti , 
 quam sint virtutes . 
 Bene ergo dictum est , 
 quod bonarum dispositionum quaedam sunt adminiculantes , 
 et annexae virtutibus : 
 sed quaedam sunt disponentes ad virtutem , 
 ut perseuerantia , 
 et continentia . 
 Continentia enim non proprie est virtus , 
 quia virtuoso delectabile est benefacere : 
 continens enim licet non sequatur passionem , 
 sed rationem . 
 Tamen quia non est continens , 
 nisi 
 quia contra passiones se tenet , ratione pugnae quam sentit , non est ei delectabile benefacere . Quandiu ergo aliquis est continens , et quandiu habet passiones fortes , 
 non habet perfectum usum rationis et virtutis : 
 attamen vincendo passiones illas , disponitur 
 ut sit virtuosus . 
 Quare continentia licet possit dici virtus , 
 large accepta virtute , 
 magis tamen videtur esse dispositio ad virtutem , 
 quam virtus . 
 Sed cum continentia potior sit , 
 quam perseuerantia 
 ( accipiendo perseuerantiam , 
 ut de ea loquitur Philosophus ) deficit a ratione virtutis ; 
 propter quod non est virtus 
 sed vel est dispositio ad virtutem , 
 vel est quaedam conditio sequens virtutem . Declarare ergo quomodo perseuerantia est dispositio ad virtutem , 
 et quomodo est conditio sequens virtutem , non est praesentis speculationis . 
 Sufficit autem ad praesens scire , 
 quod loquendo de perseuerantia 
 ut superius dicebatur , 
 et ut de ea loquitur Philosophus , 
 est quaedam dispositio ad virtutem . Virtus autem heroica , 
 quam diuinam vocare possumus , 
 magis est supra virtutem , 
 quam sit virtus . 
 Unde Philosophus 7 Ethicorum loquens de hac virtute , 
 ait , 
 quod non est virtus , 
 sed quid honorabilius virtute . 
 Cum ergo prudentia , iustitia , et alia , 
 de quibus superius tractauimus , sint virtutes : consiliatiua , 
 et iudicatiua sint annexae virtutibus , 
 quia sunt adminiculantes 
 et annexae prudentiae : 
 continentia vero , 
 et perseuerantia sint dispositiones ad virtutem : 
 heroica sit supra virtutem : 
 benedictum est , 
 quod bonarum dispositionum quaedam sunt virtutes , 
 quaedam annexae virtutibus , 
 quaedam disponentes ad virtutes , 
 quaedam vero sunt supra virtutes . 
 Ut ergo Reges , et Principes possint bonas dispositiones mentis habere , 
 decet eos haec genera dispositionum cognoscere . 
 TERTIA PARS Primi Libri de regimine Principum : 
 in qua tractatur , 
 quas passiones Reges et Principes debeant sequi . 
