Bonorum autem quaedam sunt bona animae , 
 ut virtututes , 
 et boni mores : 
 quaedam vero sunt bona corporis , 
 ut pulchritudo , 
 mansuetudo , 
 et agilitas , 
 et cetera talia : 
 quaedam autem dicuntur exteriora bona : 
 quae ( quantum ad praesens spectat ) in triplici genere habent esse . 
 Nam honorabilitas generis , 
 pluralitas amicorum , 
 multitudo diuitiarum 
 inter bona exteriora computantur , 
 ut patet per Philosophum primo Rhetoricorum . 
 Cum ergo Reges , 
 et Principes volunt alicui per coniugium copulari , 
 attendere debent 
 ut persona illa , quam sibi in coniugem optant , 
 sit omnibus his bonis ornata . Non tamen aeque principaliter intendere debent 
 ad tria praedicta bona . 
 Sed ad nobilitatem generis , 
 et ad multitudinem amicorum 
 inter exteriora bona debent intendere 
 quasi primo et per se : 
 sed pluralitas diuitiarum est intendenda quasi ex consequenti . 
 Decet enim eos talem uxorem acceptare , 
 quae sit nobilis genere , 
 et per quam acquirant multos amicos nobiles 
 et potentes : 
 sed quod per uxorem illam acquiratur diuitiarum copia , 
 intendendum est quasi ex consequenti . 
 Magis autem attendendum est in coniuge 
 ( ut in prosequendo patebit ) honorabilitas generis , 
 et pluralitas amicorum , quam multitudo diuitiarum . Omnia tamen haec tria aliquo modo sunt attendenda . 
 Ordinantur enim coniugium 
 ( ut patet ex dictis ) 
 ad debitam societatem , 
 ad pacificum esse , 
 et ad sufficientiam vitae . 
 Prout ergo coniugium ordinatur 
 ad debitam societatem , 
 apud Reges , et Principes in sui , 
 coniugibus quaerenda est nobilitas generis : 
 sed prout ordinatur 
 ad esse pacificum , 
 quaerenda est multitudo amicorum : 
 prout vero ordinatur 
 ad sufficientiam vitae , 
 quaerenda est pluralitas diuitiarum . Probabatur enim supra , 
 coniugium esse 
 secundum naturam , 
 eo quod homo naturaliter esse animal sociale : prima autem naturalis societas ( ut patet per Philosophum in Politâ€™ ) 
 est maris 
 et foeminae , 
 viri , et uxoris . Hoc autem non esset , 
 nisi coniugium ordinaretur in quandam societatem debitam 
 et naturalem . 
 Cum ergo debite et congrue nobili societur : 
 Reges et Principes , 
 quos constat esse nobiles genere , 
 prout coniugium ordinatur in societatem dignam 
 et congruam , 
 debent 
 sibi uxores quaerere quae sint ex nobili genere . Secundo propter esse pacificum quaerenda est amicorum multitudo . 
 Nam pax 
 inter homines se habet 
 quasi sanitas respectu humorum . 
 Sicut enim videmus in uno 
 et eodem corpore , 
 quod propter inaequalitatem humorum consurgit infirmitas et pugna : 
 sic et inter homines propter iniurias , 
 et inaequalitates quas inter se exercent , 
 consurgunt dissensiones 
 et bella : 
 quare sicut ad esse sanum requiritur , 
 quod quis habeat naturam fortem , 
 ut possit nociua expellere , 
 sic ad esse pacificum requiritur abundantia ciuilis potentiae 
 et pluralitas amicorum . 
 Nam 
 secundum Philosophum in Rhetoricis , 
 homines libenter iniustificant , 
 cum possunt . 
 Qui ergo caret ciuili potentia 
 et non est munitus amicis , 
 de leui iniuriam patitur , 
 et non sinitur viuere in esse pacifico . Coniugium igitur prout ordinatur ad esse pacificum , 
 quaerenda est ex eo amicorum pluralitas . 
 Hoc autem ( ut patet ex habitis ) 
 tanto magis egent Reges , 
 et Principes , 
 quanto eorum status , 
 quia altior magis indiget sustentamentis , 
 et pluribus potest concuti infortuniis . 
 Patet ergo quomodo in coniuge regum , 
 et nobilium quaerenda est nobilitas generis , 
 et quomodo ex tali coniugio quaerenda est pluralitas amicorum . Restat ostendere quomodo ex eo quaeri debeat diuitiarum multitudo . Quaeruntur enim ex coniuge dotes 
 et diuitiae ad supportandum onera matrimonii siue coniugii , 
 et propter sufficientiam vitae . 
 Verum 
 quia Reges , 
 et Principes semper intendunt diuitiis 
 et possessionibus abundare , 
 quae deseruiunt ad sufficientiam vitae : 
 decet eos in suis coniugibus principalius quaerere , 
 quod sint nobiles genere , 
 et quod per eas abundent in ciuili potentia , 
 et quod acquirant multitudinem amicorum , 
 quam ex tali coniugio acquiratur multitudo numismatis . 
 Viso quomodo Reges , 
 et Principes in suis coniugibus debent quaerere exteriora bona : 
 de leui patet quales coniuges singuli ciues accipere debeant . 
 Nam si Reges , 
 et Principes decet accipere nobiles coniuges , 
 ut inter eos sit pax 
 et digna societas ; in omni coniugio nimia imparitas videtur esse vitanda . Nam imparitas in excessu , 
 siue sit 
 secundum nobilitatem , 
 siue secundum aetatem , 
 ut plurimum est causa litigii , 
 vel est causa 
 ut sibi coniuges fidem non seruent . 
 Ut si nobilis nubat ignobili , 
 non erit 
 inter eos digna societas , 
 sed unus alteri , 
 ultra quam leges coniugii requirant , dominari conabitur . Sic etiam si nimis senes iuuenculae nubat , 
 quia iuuenes societate senum non gaudent , 
 tanta imparitas aetatis erit quoddam incitamentum , 
 ut sibi coniuges fidem non seruent . Quaerenda sunt ergo in coniuge tria praedicta bona exteriora : 
 videlicet , honorabilitas generis , multitudo amicorum , 
 et pluralitas diuitiarum . 
 Sed hoc secundum modum et proportionalitatem nubentis , 
 ita quod inter coniuges aliqua proportio 
 reseruetur tam animae quam corporis . 
