Dicebatur in praecedenti capitulo , 
 paternale regimen sumere originem ex amore . 
 Videndum est igitur quantus sit amor patrum ad filios , 
 et filiorum ad patres , 
 ut nobis innotescat , 
 quomodo patres debeant regere filios , 
 et filii patribus obedire . 
 Sciendum ergo per Philosophum 8 Ethicâ€™ 
 triplici ratione probare , 
 parentes plus diligere filios quam econtra . Prima via sumitur ex diuturnitate temporis . Secunda , 
 ex certitudine prolis . Tertia , 
 ex unione parentum ad filios . Prima via sic patet . 
 Nam quanto amor magis durat , 
 tanto vehementior efficitur : 
 amor autem parentum ad filios diuturnior est , 
 quam filiorum ad parentes . 
 Nam statim cum filii nascuntur , 
 parentes diligunt eos : 
 non tamen filii statim incipiunt amare parentes , 
 quia statim non sunt tantae cognitionis 
 ut possint discernere 
 quod sit diligendum . 
 Immo 
 quia pueri mox nati nesciunt discernere parentes ab aliis , 
 non statim per amorem efficiuntur ad illos ; 
 sed per processum temporis , 
 quando possunt discernere parentes ab aliis , 
 incipiunt eos diligere . Diuturnior est ergo amor parentum ad filios , 
 quam econuerso : 
 quare fortior et vehementior . Secunda via ad inuestigandum hoc idem , sumitur ex certitudine prolis . 
 Nam parentes magis sunt certi de sua prole quam proles de suis parentibus : 
 proles enim certificari non potest 
 qui fuerint parentes eius , 
 nisi ex quibusdam signis , 
 ut quia puer videt personas aliquas magis affici 
 ad eum quam alias , 
 arguit illas parentes eius , 
 vel auditu , 
 quia hoc audit ab aliis , 
 ideo sic esse putat . 
 In principio tamen natiuitatis eius 
 non est illius cognitionis 
 ut possit cognoscere a qua matre procedit , 
 vel a quo patre . 
 Parentes 
 tamen statim cognitionem habent 
 de ipsa prole : ideo magis possunt certificari 
 de ea , quam econuerso , 
 propter quod et vehementius diligunt ipsam , 
 quam econuerso . 
 Nam si inter parentes et filios est amor naturalis , 
 tanto huiusmodi amor est validior , 
 quanto apud parentes est maior certitudo de prole . 
 Ex hac autem ratione ostendi potest , 
 quod et matres plus diligunt filios , 
 quam patres : 
 quia de illis certiores existunt . 
 Tertia via probans hoc idem , 
 sumitur ex unione parentum ad filios . 
 Nam filii sunt magis propinqui et magis uniti parentibus , quam econuerso . 
 Quare cum amor quandam unionem importet , filii tanquam magis uniti 
 et magis propinqui parentibus , 
 magis diliguntur ab ipsis , 
 quam econuerso . 
 Sic enim imaginatur Philosophus , 
 quod filii sunt quasi quaedam pars parentum : 
 Nam filii est quaedam pars a parentibus abscisa . Pars autem magis unitur toti , 
 quia apprehenditur ab ipso ; 
 quam totum uniatur parti , 
 quod ab ea comprehendi non potest . 
 In toto enim est assignare aliquid , 
 quod multum distat a parte : 
 sed nihil est in parte , 
 quod multum distet a toto . 
 Quare si pars mouetur ad amorem totius , 
 non adeo feruenter diligeret ipsum , 
 quia videret in ipso toto aliqua quae multum distarent ab ipsa . 
 Sed si totum moueretur ad amorem partis , 
 vehementius amaret eam ; 
 quia nihil aspiceret in parte , 
 quod non esset in toto . Filius ergo , 
 qui est quaedam gleba a parentibus descendens , 
 et quia est quaedam pars ipsorum ; 
 nihil est in filio , 
 quod non sit aliquo modo propinquum parentibus , 
 et quod 
 secundum aliquem modum non pertineat ad illos . Filii tamen non sic vehementer mouentur ad dilectionem parentum : 
 quia quod est parentum , 
 non sic pertinet ad filios , 
 et per consequens non est sic unitum eis : 
 sed quod est filiorum , 
 pertinet ad parentes . 
 Ex his autem viis Philosophi 
 ( ut videtur ) 
 sufficienter arguere possumus , 
 quod ad parentes spectat solicitari circa regimen filiorum , 
 quia quilibet solicitus esse debet circa ea quae vehementi amore diligit . 
 Ad filios vero pertinet obedire parentibus : 
 quia quilibet illis obedire debet , 
 quos scit eum vehementer diligere , 
 et non intendere nisi ipsius bonum . Sic ergo ex viis Philosophi probare possumus , 
 quae in principio capituli dicebantur . 
 Tamen ut magis specialiter appareat intentum , 
 sciendum quod licet parentes magis afficiantur circa filios , et magis intense velint bonum filiorum quam econuerso : 
 non est tamen inconueniens quantum ad aliquod bonum filios magis diligere quam econuerso . 
 Nam ut dicitur 8 Ethicorum parentes diligunt filios 
 ut existentes aliquid ipsorum : 
 filii autem diligunt parentes , 
 quia sunt ab illis . 
 Amor ergo parentum circa filios procedit a causa ad effectum , 
 et a superiori ad inferius : 
 sed amor filiorum ad eos procedit ab effectu ad causam , 
 et ab inferiori ad superius . Naturale est autem quod superiora influant in inferiora , et conseruent ea : non autem econuerso . Ideo parentes naturaliter afficiuntur ad filios , 
 ut influant in eos , 
 et ut congregent eis bona , 
 ut possessiones 
 et numismata , 
 per quae sufficiant sibi ad vitam , 
 et conseruentur in esse . 
 Parentes ergo congregant pro filiis , 
 non autem econuerso . Immo filii , 
 cum possunt , 
 furantur , 
 et rapiunt bona parentum . Inferiora vero reuerentur , 
 et sunt subiecta superioribus , 
 non econuerso . Ideo filii naturaliter magis honorant , et reuerentur parentes , quam econuerso . 
 Si ergo quaeratur , 
 utrum parentes magis diligant 
 quam econuerso ; 
 cum diligere aliquem , 
 idem sit quod velle ei bonum , 
 distinguendum est de ipso bono . 
 Nam si loqueris de bono utili , 
 ut de numismate 
 et 
 de aliis quae ordinantur ad sufficientiam vitae : 
 sic parentes magis diligunt filios , 
 quam econuerso ; 
 quia congregant pro eis , 
 non ipsi pro illis . 
 Sed si loqueris de bono , 
 quod est honor et reuerentia : 
 sic filii magis diligunt parentes , 
 quam econuerso . Nam potius parentes sustinent vituperia et contumelias filiorum , 
 quam econuerso . Naturale est enim quod etiam usque ad auditum contumelias parentum sustinere non possint . Nam sic indignantur parentes de contumelia filiorum , 
 quam econuerso . Viso , 
 qualis est amor 
 inter patrem 
 et filium , 
 quia parentes afficiuntur ad filios ut congregant eis bona : 
 et congregare aliis bona , 
 et solicitari circa eorum vitam , 
 sit eos regere et gubernare , 
 ex amore 
 quem habent patres ad filios debent eos regere et gubernare . 
 Sed cum filii afficiantur ad parentes , 
 tanquam ad eos , 
 quos volunt esse in honore et reuerentia : 
 cum honorari et reuereri alium sit quodammodo subiici illi ; 
 sicut ex amore quem habent patres ad filios debent eos regere 
 et gubernare , sic ex dilectione quam filii habent ad patres , 
 debent eis obedire et esse subiecti . 
 Patet igitur quod quantum ad bonum quod est utile , 
 patres magis diligunt filios , 
 quam filii ipsos . 
 Sed quantum ad bonum , 
 quod est honor et reuerentia , 
 filii plus diligunt patres , 
 quam econuerso . 
 Simpliciter tamen parentes plus dicuntur diligere filios , 
 quam filii ipsos : 
 quia 
 plus solicitantur , 
 et magis assidue cogitant de utilitate filiorum , 
 quam filii de honore et reuerentia ipsorum . 
