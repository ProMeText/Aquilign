Tam Sancti quam Philosophi in hanc sententiam conuenerunt , 
 quod oportet virtutes connexas esse . Dixerunt enim quod qui unam virtutem habet , 
 omnes habet : 
 et qui una caret , 
 omnibus caret . 
 Cum ergo omnino manifestum sit , 
 quod decet Reges et Principes aliquas virtutes habere , 
 quia ( ut plane patet ) oportet eos esse prudentes et iustos : 
 omnino manifestum esse debet , 
 quod omnes virtutes habere debent : 
 quia prudentia et iustitia sine virtutibus aliis haberi non possunt . 
 Immo nunquam est aliqua una virtus , 
 quae sine aliis virtutibus omnibus perfecte possit haberi . Sic etiam tractatores veritatis senserunt dicentes virtutes connexas esse . 
 Ad sensum tamen videtur apparere contrarium . 
 Videmus enim aliquos liberales non existentes temperatos , 
 sed dantes operam venereis gestibus . Aliquos vero , 
 qui econtrario sunt casti : 
 et tamen auaritiae student . 
 Non ergo qui unam virtutem habet , 
 omnes habet , 
 nec oportet 
 si aliquae virtutes sint necessariae regibus , 
 quod omnes virtutes sint eis necessariae . Rursus videmus aliquos esse liberales , 
 qui tamen non possunt esse magnifici : 
 quia nequeunt 
 magna facere , 
 eo quod non habeant magnos sumptus . 
 Sciendum igitur , Philosophum circa finem 6 Ethicor’ 
 manifeste probare virtutes connexas esse . 
 Sed ut soluat huiusmodi obiectiones , 
 ait , 
 quod virtutes dupliciter considerari possunt : 
 vel ut sunt naturales , 
 et imperfectae : 
 vel ut sunt principales , 
 et completae . 
 Virtutes autem naturales et imperfectae , 
 non oportet esse connexas . 
 Videmus enim aliquos naturaliter habere quandam industriam , 
 et quandam subtilitatem mentis : 
 propter quod habent 
 quandam prudentiam imperfectam . 
 Hi tamen nec sunt casti , 
 nec liberales , nec habent virtutet morales alias . Sic 
 etiam ex ipsa pueritia videmus aliquos mox inclinari ad opera largitatis , 
 qui non sunt casti : 
 aliqui vero econtrario habent 
 quandam naturalem pudicitiam , 
 non tamen liberales existunt . Sic ergo virtutes non connectuntur . 
 Sed virtutes , quae dicuntur esse principales et perfectae , 
 vel in se , 
 vel in quadam valde propinqua dispositione : 
 de necessitate habent esse connexae . Diximus autem in propinqua dispositione , 
 quia pauperes propter carentiam 
 exteriorum bonorum 
 secundum Philosophum non debent dici magnifici . Ait tamen , 
 si pauperes 
 secundum suam facultatem sunt vere , 
 et perfecte liberales propinquissimum est , 
 ut sint magnifici : 
 quia si bonis exterioribus abundarent , statim magnifica facerent . 
 Declarandum est ergo ad plenam intelligentiam dictorum , 
 quod nulla virtus potest haberi perfecte , 
 nisi omnes virtutes aliae habeantur . 
 Notandum ergo , 
 ad hoc nos indigere virtutibus , 
 ut proponentes nobis bonos fines recte , 
 et debite tendamus in fines illos . 
 Dupliciter ergo in talibus peccare contingit . Primo , 
 si proponamus nobis malum finem , 
 ut vitiosi faciunt . Auari enim proponunt sibi , 
 ut finem , studere auaritiae . Intemperati vero , venerea , 
 et sic de aliis . Secundo in talibus peccare contingit , 
 si non debite tendamus in bonum finem . Volunt enim aliqui esse distributores bonorum , 
 et proponunt sibi , 
 ut finem , 
 opera largitatis : 
 attamen non curant undecunque accipiant , 
 dum possint aliis dona aliqua elargiri : 
 et aliquando per furtum , 
 aliquando per manifestam oppressionem alios depraedantur , 
 ut exerceant opera largitatis . 
 Hi ergo licet proponant sibi bonum finem , 
 non tamen recte tendunt in finem illum . 
 Non ergo peccant in termino , 
 nec in intentione : 
 sed peccant in via , 
 et in modo adipiscendi finem intentum . Propter quod tales , 
 et si aliquo modo sunt liberales , non 
 tamen perfecte liberales dici debent : quia ad perfectam virtutem spectat non solum proponere bonum finem , 
 sed etiam debite tendere in illum finem . 
 Indigemus ergo virtutibus moralibus , 
 quia per eas nobis proponimus bonum finem . Indigemus 
 etiam prudentia , 
 quia per ipsam recte ratiocinamur 
 de iis quae sunt ad finem . 
 Virtutes ergo morales per se et primo rectificant finem . 
 Quia sicut qualis est lingua , 
 talis est sapor noster , 
 ut si lingua est multum infecta colera , 
 videtur amara : 
 si vero sit multum infecta phlegmate dulci , 
 videtur participare quandam dulcedinem . Sic quales sumus 
 secundum voluntatem 
 et appetitum , talem finem nobis imponimus : 
 ut intemperatus proponit sibi , 
 ut finem venerea ; temperatus , casta ; liberalis , expendere ; auarus conseruare . Quare virtutes morales perficientes appetitum , 
 rectificant finem : 
 quia habentes appetitum bonum per virtutes illas , 
 proponimus nobis bonum finem . Prudentia vero , 
 per se , 
 et primo rectificat ea , 
 quae sunt ad finem . 
 Nam proponentes nobis bonum finem per virtutes morales , 
 per prudentiam bene ratiocinamur de iis quae sunt ad finem , 
 et eligimus nobis rectam viam , 
 ut debite tendamus in finem illum . Ideo dicitur 6 Ethic’ 
 quod virtutes morales rectificant finem , 
 Prudentia vero facit operari 
 recte ea quae sunt ad finem . 
 Loquendo ergo principaliter 
 et primo , 
 virtus moralis rectificat terminum : 
 Prudentia vero rectificat viam . 
 Sed cum non sit perfecta via nisi ordinetur in bonum finem et terminum , 
 nunquam habetur perfecta prudentia , 
 nisi sit 
 coniuncta virtutibus moralibus , 
 per quas proponamus nobis bonum terminum , 
 et bonum finem . Sic etiam , 
 quia nunquam debite , 
 et perfecte habetur bonus finis , 
 nisi tendamus in ipsum per bonam viam , 
 nunquam perfecte habebimus aliquam virtutem moralem , 
 nisi sit coniuncta prudentiae . Talem ergo rationem intendit 
 facere Philosophus circa finem 6 Ethicor’ . 
 Habens perfecte aliquam virtutem moralem , 
 habet perfectam prudentiam : 
 sed habens perfectam prudentiam , 
 habet omnem virtutem : 
 ergo habens aliquam virtutem , 
 habet omnem virtutem . 
 Sic ergo virtutes et prudentia sunt connexae : 
 quia nullus est bonus per virtutes morales , 
 nisi sit prudens . 
 Nam cum virtus moralis sit habitus bonus , et electiuus , et perficiat habentem , 
 et opus suum bonum reddat : 
 cum ad bene eligere , et ad bonum opus , 
 sufficiat proponere bonum finem , 
 nisi per bonam viam eatur in finem illum , 
 virtus moralis 
 per quam nobis proponimus bonum finem , 
 non potest esse sine prudentia per quam recte tendimus in finem illum . 
 Sic et prudentia esse non potest sine virtute morali . 
 Differt enim prudentia , 
 et industria , 
 quam Philosophus appellat Denoteta . Ille enim dicitur Denos , 
 et industris , 
 qui proposito quocunque fine inueniat vias , 
 ut citius consequatur finem illum : 
 propter quem temperati , 
 et vitiosi possunt industres , 
 et denidici , 
 si sciant excogitare vias , 
 per quas consequantur venerea et turpia , quae sibi proponunt ut fines . Prudens tamen nullus dicitur , 
 nisi ad bonum finem inueniat bonas vias . 
 Non est ergo prudentia , 
 quae inuenit bonas vias ad bonum finem sine virtutibus moralibus , 
 per quas nobis proponimus bonum finem . 
 Sed dicet aliquis virtutem moralem non posse esse sine prudentia , 
 nec econuerso , 
 ita quod omnis bonus est prudens , 
 et econuerso : 
 non tamen oportet quod habens perfecte unam virtutem moralem , 
 habeat omnes virtutes morales . Potest enim quis habere perfecte temperantiam , 
 et habere prudentiam , 
 ut deseruit temperantiae : 
 non tamen habebit virtutes alias , nec habebit prudentiam , ut deseruit virtutibus illis . 
 Erit ergo ille perfecte temperatus , 
 non tamen erit fortis , 
 sed timidus : 
 nec erit largus , 
 sed auarus . 
 Sed hoc stare non potest . 
 Nullus enim potest esse perfecte temperatus , 
 nisi sit fortis et largus , 
 et nisi habeat virtutes alias , 
 non potest autem aliquis habere aliquam virtutem , 
 nisi habeat omnes virtutes . 
 Nam ille est temperatus perfecte , 
 qui nullo modo praeter rationem operaretur venerea . 
 Quare si ille sit timidus , licet forte non placerent sibi venerea 
 secundum se , tamen , 
 ut fugeret verberationem , vel mutilationem , 
 vel mortem , 
 eligeret venerea operari . 
 Sic etiam si esset auarus , 
 quia finem suum poneret in habendo pecuniam , 
 licet forte secundum se ei displicerent venerea : 
 tamen si posset lucrari pecuniam , 
 quam intenderet 
 ut finem , 
 non curaret moechari . Incomplete ergo , 
 et imperfecte potest haberi una virtus sine aliis : 
 sed complete et perfecte nullatenus fieri potest . 
 Quare sic decet Reges , et Principes esse quasi semideos , 
 et habere virtutes perfectas : 
 decet eos habere omnes virtutes , 
 quia perfecte una virtus sine aliis haberi non potest . Immo expedit Regibus et Principibus , 
 cum non possint se excusare 
 per defectum exteriorum bonorum , 
 habere omnes virtutes , 
 non solum in propinqua dispositione , 
 sed etiam simpliciter , 
 et secundum se . Potest enim pauper aliquis esse perfectus , 
 si non operetur magnifica , 
 et magnos sumptus , 
 quia non habet 
 unde faciat magnos sumptus . Rex autem nunquam perfectus esse potest , 
 si non operetur magnifica , 
 et nisi in omnibus virtutibus polleat . 
