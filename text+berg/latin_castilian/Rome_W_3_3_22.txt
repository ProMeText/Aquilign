
                  
                  Enumerabantur supra tres speciales modi impugnandi munitiones obsessas. Quorum unus erat per
                     cuniculos et vias subterraneas. Alius per machinas lapidarias. Et tertius per aedificia impulsa usque ad
                     moenia castri, vel ciuitatis obsessae. Quare si docuimus per praefatos modos inuadere obsidentes obsessos:
                     reliquum est ut declaremus quomodo obsessi a praedictis impugnationibus contra obsidentes se defendere
                     valeant. Primo ergo dicemus de remediis contra impugnationem per cuniculos. Possumus autem circa haec, duo
                     remedia assignare. Unum est per profunditatem fossarum repletarum aquis. Nam si circa munitionem obsessam
                     sint profundae foueae aquis repletae, impediuntur obsidentes; ne obsessos impugnare possint per cuniculos, et
                     vias subterraneas. Dato tamen quod fossae aquis repleri non possint, si sint valde profundae, per ample,
                     sufficienter impediunt subterraneas vias: quia hoc genere impugnationis impugnari non possunt munitiones obsessae, nisi dictae viae subterraneae profundiores
                     sint fossis. Munitio ergo defendenda vel est supra petram firmam: et tunc propter duritiem lapidum non est
                     facile per cuniculos debellare eam, vel est supra petram de facili labilem, aut supra terram, quae de facili
                     fodi potest: et tunc per profundas foueas est fortificanda munitio, ne per cuniculos deuincatur. Secundum
                     remedium contra cuniculos et vias subterraneas est, facere in munitione obsessa viam aliam correspondentem
                     viae subterraneae factae ab obsidentibus. Si enim obsessa munitio foueas non habet profundas, nec habet eas
                     repletas aquis, propter quod timetur de impugnatione per cuniculos; diligenter considerare debent obsessi,
                     utrum ab aliqua parte videant terram deferri, et utrum per aliqua signa cognoscere possint obsidentes
                     inchoare cuniculos: quod cum perceperint, statim debent viam aliam subterraneam facere correspondentem illis
                     cuniculis, ita tamen quod via illa pendeat contra obsidentes: et tunc per viam illam sic perforatam (cuius
                     partem fecerunt obsidentes, et partem obsessi) debet esse bellum continuum, ne obsidentes per viam illam
                     munitionem ingrediantur. Debent etiam obsessi iuxta inchoationem viae subterraneae habere magnas tinnas
                     plenas aquis vel etiam urinis: et cum bellant contra obsidentes, debent se fingere fugere, et exire foueam
                     illam quo facto totam aquam aut urinam congregatam effundere debent supra obsidentes existentes in cuniculis.
                     Temporibus enim nostris multi obsidentium sic periclitati sunt: quare si hoc aliquando factum fuit, non
                     debemus reputare impossibile ne iterum fieri possit. Viso quomodo resistendum sit debellationi factae per
                     cuniculos: restat videre quomodo obsessi debeant obuiare impugnationi factae per lapidarias machinas. Contra
                     has autem quadrupliciter subuenitur. Primo, quia aliquando subito ex munitione obsessa exiuit magna multitudo
                     armatorum, etinuadunt machinam; et prius quam exercitus possit succurrere ad defendendum eam, succendunt ipsam. Sed si
                     munitionem ipsam obsessi exire non audeant: tunc clam de nocte aliqui ligati funibus per muros emittuntur,
                     qui absconse ignem portantes absque eo quod alii percipiant, machinam incendunt: quo peracto trahuntur
                     superius per funes ad munitionem illam. Est etiam et tertius modus destruendi machinas faciendo sagittas quas
                     appellant telos. Est autem sagitta illa in medio quasi quaedam cauea, in qua ponitur ignis fortis factus ex
                     oleo, sulphure, et pice, et resina: quem ignem cum stupa conuolutum bellatores antiqui Incendiarium
                     vocauerunt. Huiusmodi autem sagitta per ballistam fortem emissa usque ad machinam, multotiens succendit
                     ipsam. Quarto etiam modo resistitur machinis lapidariis, faciendo alias machinas interius, percutiendo eas,
                     et destruendo ipsas. Inter caetera autem summum remedium est, postquam constituta est machina, interius
                     facere ei fundam ex cathenulis ferreis, vel testam ex ferro; et iuxta machinam illam construere fabricam in
                     qua aliquod magnum ferrum bene ignatur, quod bene ignitum apponatur super fundam ex ferro textam et
                     proiiciatur ad machinam aliam; vel ad quodcunque aedificium lignorum. Contra hoc enim coria cruda non valent,
                     ligna non habent resistentiam: omne enim aedificium ligneum hoc modo comburi potest. Sunt autem et multae
                     aliae particulares cautelae, valentes ad defensionem contra lapidarias machinas: sed quia talia complete sub
                     narratione non cadunt, prudentis iudicio relinquantur. Ostenso quomodo resistendum sit cuniculis, et
                     lapidariis machinis: reliquum est declarare, quomodo obuiari debeat aedificiis aliis impulsis ad moenia
                     munitionis obsessae. Ad hoc autem valeret quaecumque diximus contra resistentiam machinarum. Nam sicut
                     destrui possunt lapidariae machinae per improuisum insultum obsessorum, et per homines de nocte latenteremissos, et per sagittam deferentem ignem fortem, et per machinas alias emittentes lapides, vel per fundas
                     ex ferro textas iacientes ignita ferra: sic omnibus his modis possunt huiusmodi aedificia lignea impugnari.
                     Immo expertum est contra singula huiusmodi aedificia maxime valere, si per alias machinas, vel aliquo alio
                     modo, ferra ignita iaciantur in ipsa. Possumus tamen specialia remedia contra huiusmodi aedificia assignare,
                     ut contra Arietem constituatur Lupus. Dicebatur enim, trabem ferratam percutientem muros munitionis obsessae
                     propter duritiem capitis vocari Arietem. Contra hoc autem constituitur quoddam ferrum curuum dentatum
                     dentibus fortissimis, et acutis, et ligatum funibus, cum quo capitur caput arietis, vel caput illius trabis
                     ferratae: quo capto, vel omnino Aries ad superiora trahitur, vel ita suspenditur, ut muris nocere non possit.
                     Unde et bellatores antiqui huiusmodi ferrum vocauerunt Lupum, eo quod acutis dentibus arietem caperet. Contra
                     castra vero multum valent ferra ignita: adhibetur tamen speciale remedium contra ipsa, quia fiunt cuniculi,
                     et viae subterraneae, et clam suffoditur terra unde debet transire castrum; qua suffossa, et castro demerso
                     in ipsam propter magnitudinem ponderis, oportet castrum iterum construi, eo quod non possit ex fouea in
                     integrum remoueri. Contra vineas vero, et musculos etiam multum valent ignita ferra. Quod si tamen
                     contingeret per huiusmodi aedificia perforari muros munitionis obsessae: cum de hoc dubitatur, antequam hoc
                     fiat, iuxta illos muros erigantur aedificia lignea, vel (si sit possibile) aedificentur muri lapidei: ut si
                     continget obsidentes intrare munitionem, retineantur clausi inter muros illos; et non valentes se defendere
                     propter murorum inclusionem, lapidibus obruantur. Est tamen diligenter aduertendum, quod aliquando obsidentes
                     fingunt se fugere, et sic per insidias, et versutias inuadunt munitionem obsessam.Ideo non statim post recessum hostium sunt munitiones dimittendae, et est custodia negligenda. Immo
                     inuestigandae sunt conditiones hostium: ut quod palam habere non potuerunt, per insidias et astutias obtinere
                     non possint. 
               