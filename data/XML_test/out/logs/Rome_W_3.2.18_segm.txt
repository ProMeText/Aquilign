Omnia autem illa quae habere debet bene persuadens 
 et bene creditiuus apparenter , 
 expedit ut habeat bonos consiliarios existenter . 
 Nam ex hoc aliquis persuadet 
 in consiliis et creditur dictis eius , 
 quia existimatur bonus consiliarius esse ad persuadendum . 
 Sed ad hoc quod aliquis sit bene creditiuus , 
 non oportet ipsum esse existenter talem , 
 sed sufficit quod videatur vel appareat talis esse : 
 nam homo iudicat quae foris patent , 
 et ex apparentibus . Ideo sit sufficienter homini fides , 
 et redditur ei aliquis creditiuus , 
 si existimet illum bonum consiliatorem esse . 
 Sed ad hoc quod bonus consiliator existat , 
 non sufficit 
 quod sit apparenter talis , 
 sed requiritur existenter talem esse . 
 Bene igitur dictum est quod quicumque bene persuadens , 
 habet apparenter , 
 bonus consiliator existenter habere debet . 
 Quare si scire volumus quales consiliarios habere deceat regiam maiestatem , 
 et quae et quot sunt in consiliis requirenda : 
 scire expedit quot modis persuadetur hominibus , 
 vel quot modis fit eis fides 
 et inclinantur ad credendum sermones auditos . 
 Haec autem sunt tria , 
 secundum quod in omni locutione tria sunt consideranda , 
 videlicet dicentem 
 qui loquitur , auditorem 
 ad quem loquitur ; 
 et rem de qua loquatur . 
 Primo ergo esse potest 
 quod persuadetur auditoribus , 
 et inclinantur ad credendum sermones auditos ex parte dicentis , 
 quod contingit , 
 si dicens sit bonus , 
 vel credatur bonus . 
 Nam bonis hominibus etiam si nullas rationes assignare sciant , creditur eis , 
 et faciunt fidem auditoribus : 
 sed huiusmodi fides sumit originem ex parte dicentis ; 
 nam quia dicens creditur esse bonus , 
 cum tales mentiri nolint , 
 de facili creditur eorum dictis . Secundo potest fieri credulitas auditoribus ex parte ipsorum auditorum : 
 quod contingit 
 si proferens sermones sit beniuolus 
 et amicus . 
 Nam sicut homines communiter 
 et ut plurimum decipiuntur circa seipsos , 
 et credant se plus valere 
 quam valeant , 
 et esse magis sapientes quam sint , 
 et in negotiis fiendis communiter credunt homines plus videre quam videant , 
 et magis loqui ad propositum quam loquantur : 
 sic quia amicus reputatur alter ipse , 
 communiter decipiuntur homines circa amicos . 
 Nam ut dicitur 
 primo Rhetoricorum amantes 
 et odientes 
 non pariter iudicamus . Commune est enim 
 ut amicorum facta 
 ut plurimum deferamus in bonum , 
 et inimicorum in malum . Passionamur enim circa amicos sicut circa nos ipsos , 
 ut credamus eos plus valere quam valeant , 
 et esse meliores quam sint . 
 Quare si auditores credunt beniuolis et amicis , 
 vel eis quos existimant tales esse , 
 huiusmodi credulitas sumit originem ex parte ipsorum auditorum , 
 ad quos est sermo , 
 qui ex se passionantur , 
 et inclinantur 
 ut fidem adhibeant eis , 
 quos putant amicos esse . 
 Tertio fit credulitas ex parte ipsarum rerum : quod contingit , 
 si dicens sit prudens 
 vel credatur esse prudens . 
 Nam prudentis est , 
 scire et cognoscere ipsas res , 
 et ipsa negocia agibilia : 
 quia ut dicitur primo Ethicorum unusquisque bene iudicat de his quae nouit ; 
 ex ipsis ergo negotiis 
 et ex ipsis rebus 
 de quibus loquitur prudens , 
 quia ea scit cognoscere et iudicare , 
 facit fidem auditoribus . 
 Haec autem credulitas 
 et haec persuasio est per se : 
 nam reddere se credibilem 
 et bene persuadere per se , 
 est ex ipsis rebus , 
 et ex ipsis negotiis de quibus loquitur 
 scire assumere rationes et argumenta , 
 per quae fides fiat audientibus . 
 Et quia prudentes sciunt facere , 
 et qui existimantur prudentes , existimantur talia facere : ideo ad hoc quod aliquis ex rebus de quibus loquitur fidem faciat , vel oportet quod sit prudens 
 vel quod credatur esse prudens . 
 Omnis ergo bene persuadens , 
 vel omnis ille cuius dictis creditur et adhibetur fides , 
 vel oportet quod sit bonus , 
 vel quod amicus , 
 vel quod prudens : 
 et si non existenter , 
 apparenter saltem . 
 Itaque cum dictum sit quod qui bene persuadens , 
 et ille cui fides adhibetur , 
 debet habere apparenter , 
 oportet quod bonus consiliator habeat existenter : 
 satis apparet quales consiliatores deceat quaerere regiam maiestatem ; 
 quia debet quaerere tales qui sint boni , 
 et amici , et sapientes . 
 Ut si boni sint , non mentiantur ratione sui , 
 quia bonis displicet omne malum , 
 et omne detestabile : 
 mendacium autem ut dicitur 4 Ethicâ€™ 
 per se est malum 
 et detestabile . 
 Secundo consiliarii debent esse non solum boni sed amici , 
 ut non solum non mentiantur ratione sui 
 qui loquuntur 
 et qui consilium praebent , 
 sed etiam ratione eius 
 ad quem loquuntur 
 et cui consilium praebent : 
 quia amicorum est amicis vera et bona consulere . Tertio consiliarii debent esse sapientes , 
 quia non mentientur ex parte rerum de quibus loquuntur ; 
 quia cognoscent negocia agibilia , 
 et scient qualiter sit agendum . Haec ergo tria quaerenda sunt in consiliariis : 
 videlicet , bonitas , amicitia , et sapientia . Nam , 
 ut recte consulant , 
 sicut patet ex dictis , 
 debent esse boni , et amici , et sapientes . 
