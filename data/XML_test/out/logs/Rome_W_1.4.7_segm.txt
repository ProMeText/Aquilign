Nobilitas , diuitiae , 
 et ciuilis potentia , 
 inter bona exteriora computantur ; 
 non tamen dicunt unum 
 et idem bonum . 
 Contingit enim aliquos esse nobiles , 
 quia processerunt ex aliquo nobili genere , 
 qui tamen non sunt diuites . Sic etiam contingit aliquos esse diuites 
 qui non sunt nobiles , 
 quia non processerunt ex honorabili genere , 
 sed sunt nuper ditati . 
 Differunt ergo esse nobilem , et esse diuitem . Differt etiam esse nobilem , 
 et esse diuitem , 
 ab esse potentem . 
 Nam dicitur aliquis esse potens , 
 quia est in aliquo principatu , 
 et habet multos sub suo dominio ; 
 quare cum multos nobiles videamus esse impotentes , 
 et non posse principari , 
 non est idem esse nobilem , 
 et esse potentem . 
 Rursus videmus aliquos abundare argento et auro , 
 et in agris et vineis , 
 qui tamen deficiunt in ciuili potentia : 
 quia nulli reguntur sub eius imperio ; 
 quare non est idem esse diuitem , 
 et esse non potentem . Viso ergo 
 qui sunt mores nobilium , 
 et qui diuitum restat videre , 
 qui sunt mores potentum . Potentes autem 
 ( ut vult Philosophus 2 Rhetor’ ) omnino habent meliores mores , 
 quam diuites . Narrat autem Philosophus tria , 
 in quibus mores potentum excedunt mores diuitum . 
 Primo enim potentes sunt magis studiosi quam diuites . 
 Secundo sunt magis temperati . 
 Tertio sunt minus contumeliosi . 
 Sunt enim magis studiosi 
 et magis boni quam diuites , 
 quia secundum Philosophum coacti sunt intendere in ea quae sunt circa potentatum . 
 Nam qui est in aliquo potentatu , 
 vel in aliquo principatu , 
 quia est persona communis et publica , 
 ad quam multi respiciunt , verecundatur omnino declinare a medio , 
 et 
 non agere opera virtuosa . Ipse ergo principatus quodammodo inducit hominem ad bonitatem , et ad iustitiam . 
 Studiosiores igitur sunt potentes , 
 quam diuites : 
 quia coacti sunt intendere circa opera potentatus , 
 quae debent esse bona et studiosa . 
 Secundo potentes sunt magis temperati quam diuites . 
 Nam cum quis dat se exercitio , retrahitur 
 ab ocio : 
 et cum dat se uni operi , 
 retrahitur ab alio . Diuites ergo 
 si non abundent in ciuili potentia , 
 et non cogantur intendere operibus iustitiae , vacant ocio , et de leui inclinantur , 
 ut dent operam rebus venereis , 
 et fiant intemperati . Potentes vero et principantes , 
 quia oportet eos intendere exterioribus curis , 
 retrahuntur , 
 ut non omnino possint vacare venereis . 
 Quare contingit potentes magis esse temperatos , 
 quam diuites . 
 Tertio potentes minus contumeliosi sunt , 
 quam diuites . Ideo scribitur 2 Rhetor’ 
 si potentes iniuriantur , 
 non iniuriantur in paruis , 
 sed in magnis . Potentes enim existentes in Principatu , 
 quia sunt in loco magno honore digno , 
 non tendunt nisi in magna et in ardua . 
 Ideo si contingat eos aliis iniuriari , 
 non iniuriabuntur in paruis , 
 sed in magnis . Non enim curabunt facere paruam offensam , 
 sed vel in nullo damnificabunt alios , 
 vel inferent magnum damnum . 
 Minus igitur sunt contumeliosi potentes , 
 quam diuites : 
 quia quamlibet contumeliam inferre non curant , 
 sed solummodo contumeliosi in magnis . 
 Mores diuitum omnino peiores , 
 quam mores nobilium , 
 vel potentum . Ideo diuitiae , 
 si eas non concomitentur potentatus et nobilitas , 
 ut plurimum magis reddunt hominem infelicem quam felicem . 
 Qui enim sic diues est , 
 quod nec est nobilis , nec est in aliquo potentatu , 
 ut plurimum est intemperatus , 
 et insensatus felix , 
 vel est insensatus fortunatatus . Diues enim 
 si non sit nobilis , et non processerit ex quodam genere antiquo 
 et honorabili , 
 sed sit nuper ditatus , 
 dicitur esse insensatus felix , 
 quia aescit uti diuitiis , 
 quae sunt organa ad felicitatem ; 
 vel dicitur insensatus fortunatus , 
 quia nescit fortunas ferre vel nescit debite se habere in diuitiis , 
 quae sunt bona fortunae . 
 Ideo dicitur 2 Rhetor’ 
 quod nuper ditatum esse , 
 est ineruditio diuitiarum : 
 qui enim nuper ditati sunt , 
 non sunt eruditi , 
 quomodo possunt uti diuitiis ; propter quod in eodem 2 Rhetor’ scribitur , 
 quod mores diuitiarum 
 ( ut in summa sit dicere ) sunt mores insensati felicis . 
 Nobilitas ergo bene associatur diuitiis : 
 quia qui sic est diues , 
 quod tamen est nobilis , 
 et ab antiquo sui progenitores diuites extiterunt , 
 melius nouit diuitias supportare , 
 et propter eas non tantum extollitur . 
 Videntur enim bona sensibilia omnino esse contraria scientiis , 
 et virtutibus . 
 Nam diuitiae et sensibilia bona prius quam habeantur , 
 reputantur maiora quam sint : 
 habita vero , vilescunt . Scientiae vero et virtutes modo contrario se habere videntur . 
 Nam prius quam habeantur , non reputantur tam magna , sicut postquam habita sunt : 
 qui enim gustare incipit de suauitate virtutum , 
 et dulcedine scientiarum , 
 statim percipit ea esse maiora bona , 
 quam crederent . 
 Bona ergo sensibilia quanto magis habentur , 
 minus reputantur . 
 Quare cum ditati ab antiquo , 
 magis assueti sint in diuitiis , 
 et magis assequuti sint eas quam nuper ditati , 
 non tantum reputant diuitias , 
 nec sic extolluntur propter illas , 
 sicut 
 qui de nouo diuitias susceperunt . 
 Ne igitur quis sit insensatus felix , 
 et nesciat fortunas ferre , 
 expedit ut diuitias concomitetur nobilitas . Diues enim nobilis et ab antiquo , in omnibus scit melius se habere , quam rusticus ex nouo ditatus . Bene ergo dictum est , 
 quod ne diues sit insensatus felix , 
 requiritur ut sit nobilis ; 
 sed ne sit intemperatus , 
 requiritur 
 ut sit nobilis , 
 sed ne sit intemperatus , 
 requiritur 
 ut sit potens ; 
 quia ( ut dicebatur ) Reges potentes , 
 quia diuersis curis intendunt propter principatum , 
 non ita possunt vacare venereis . Reges ergo et Principes , 
 quia ut plurimum his tribus exterioribus affluunt , 
 videlicet , diuitiis , nobilitate , potentia : 
 decet eos esse eruditos , et temperatos . 
 Nam per nobilitatem eo quod ab antiquo abundauerunt diuitiis , 
 sciunt magis fortunas ferre , 
 et circa diuitias sciunt 
 magis erudite se habere . 
 Rursus quia pollent principatu et potentia , 
 et oportet eos diuersis curis intendere , 
 retrahuntur a venereis , 
 et inducuntur , 
 ut sint temperati . Sic ergo sentiendum est de moribus ; 
 quia senes , iuuenes , 
 et illi qui sunt in statu , potentes , 
 nobiles et diuites , tales mores habent , 
 quales diximus : 
 non quod omnes uniuersaliter tales sint , 
 et quod necesse sit eos tales esse : sed ut plurimum diuitum , nobilium , 
 et aliorum sunt tales mores , quales superius dicebamus . 
 Rursus licet non sit necessarium , 
 eos tales mores habere : 
 tamen multum inclinantur , 
 et magnam pronitatem habent , 
 ut sequantur praedictos mores . 
 Iuuenes ergo 
 et senes non indignentur , 
 si aliquos malos mores 
 de ipsis narrauimus : 
 quia nullam eis per huiusmodi mores necessitatem imponimus , 
 quin possint omnes malos mores vitare , 
 et sequi ordinem rationis . Sic etiam nec nobiles , 
 vel diuites indignari debent , 
 si ipsorum narrauimus aliquos malos mores : 
 quia non oportet omnes esse tales , 
 sed sufficit reperiri illud in pluribus : pronitatem enim quandam , et non necessitatem , 
 per huiusmodi mores in eis ponere intendebamus . Narratis ergo moribus laudabilibus , 
 et vituperabilibus 
 secundum diuersas aetates , 
 et secundum diuersos status : 
 decet omnes homines sequi mores laudabiles , 
 et fugere vituperabiles . 
 Sed tanto magis hoc decet Reges , 
 et Principes , 
 quanto in altiori gradu existunt . 
 Ipsi enim ( ut superius dicebatur ) debent esse exemplar , 
 et regula aliorum , 
 et forma viuendi ; 
 quicquid ergo laudabilitatis est in moribus singulorum , totum debet in ipsis peramplius et perfectius reperiri . Primi libri de regimine Principis finis , in quo traditum fuit , 
 quomodo Princeps seipsum regere debeat . D . AEGIDII ROMANI Ordinis Fratrum Eremitarum S . Augustini , 
 De regimine Principum Liber secundus . 
 In quo tractatur de regimine domus . 
