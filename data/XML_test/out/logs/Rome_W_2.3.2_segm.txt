Philosophus primo Politicorum omnia organa gubernationis domus ad bimembrem distinctionem reducit . 
 Ait enim quaedam esse animata , 
 ut serui : 
 quaedam inanimata , 
 ut possessiones , 
 numismata , 
 indumenta , 
 et caetera supellectilia deseruientia ad indigentiam vitae . 
 Sicut enim vidimus in aliis artibus , 
 sic ( secundum Philosophum ) 
 circa gubernationem domus esse habet . In aliis autem artibus est duplex organum , animatum , 
 et inanimatum , 
 ut in arte gubernatiua nauium , tamquam organum inanimatum , est gubernaculum siue remus : tanquam animatum , est ibi prorarius siue remigator . Sic in gubernatione domus , tanquam organa inanimata , 
 sunt ibi indumenta , 
 lecti , 
 possessiones , 
 et numismata : 
 tanquam animata , 
 sunt serui et ministri . Conueniunt ergo omnia huiusmodi organa , 
 quia quodlibet aliquo modo est quaedam res possessa : 
 differunt tamen , 
 quia haec sunt animata , 
 illa inanimata . Viso , 
 quomodo distinguuntur organa gubernationis domus : 
 restat ostendere , 
 quomodo ad inuicem comparantur . Oportet enim 
 ( 
 secundum Philosophum ) 
 huiusmodi organa ordinata esse ad inuicem , 
 ita quod organum sit ante organum , 
 ut organum animatum ante inanimatum . 
 Si enim societas domus est quid naturale , 
 et in natura ordinata sunt omnia , 
 ut semper inferiora administrentur per superiora , 
 et recipiant modum 
 et mensuram ex illis : 
 oportet organa domus ordinata esse , 
 et organa inferiora , 
 ut inanimata , sunt mouenda , 
 et administranda per organa superiora , 
 ut per animata ; 
 quod declarat Philosophus 1 Politâ€™ per simile in aliis artibus , 
 ubi innuit quod plectra non per se cytharizant , 
 et pectines non per se ipsos pectinant . Ideo ad cytharizandum plectrum indiget ministro mouente , 
 et pecten 
 ad pectinandum indiget mouente ipsum . Sic 
 ( 
 ut ait ) si plectra per se cytharizarent , et pectines per se pectinarent , 
 nihil opus esset architectoribus ministrorum , 
 nec dominis seruorum . Ideo enim architectores , 
 et domini indigent seruis et ministris , 
 siue indigent organis animatis , 
 quia organa inanimata per se ipsa exercere 
 non possunt illud , 
 ad quod sunt facta . 
 Nam si tripodes 
 et mensae Regum et Principum 
 vel etiam aliorum tales essent , 
 quales erant tripodes in quodam templo , 
 de quibus quidam Poetae fabulose dicebant , 
 quod spontanee se ingerebant diuinis obsequiis : 
 et 
 si omnia organa domus talia essent , qualis erat statua Daedali , 
 de qua Philosophus fabulose recitat in Politicis ; 
 quod per se implebat opus debitum : 
 nulla indigentia esset seruorum , 
 sed mensae se ipsas pararent : 
 et ut esset oportunitas , 
 ostia se ipsa aperirent , 
 et clauderent : 
 sed quia non sic est , organa inanimata a se ipsis moueri non possunt . Ideo domini 
 et architectores indigent ministris 
 et seruis , 
 ut secundum eorum ductionem moueant organa inanimata , 
 vel organa carentia ratione , 
 ut opus proprium possint implere . 
 Indignum est enim 
 secundum ordinem uniuersi , 
 ut suprema immediate administrent infima : 
 sed lex Uniuersi est , 
 ut infima administrentur a supremis per media . Suprema autem in quolibet negotio esse videntur architectores 
 et domini : 
 infima vero sunt organa inanimata : 
 media sunt ministri 
 et serui , 
 qui sunt 
 quasi quaedam organa animata . 
 Indignum est autem dominos 
 et architectores per se ipsos esse praeparatores mensarum , 
 vel esse ostiarios , 
 aut aliqua talia exercere : 
 sed congruentius est haec per medios ministros efficere . In domo ergo completa utraque organa sunt necessaria , animata , et inanimata : 
 quae quomodo ad inuicem se habeant manifestatum est per iam dicta : 
 nam animata sunt ante inanimata , 
 et haec per illa sunt administranda 
 et mouenda , 
 ut possint propria opera adimplere . 
