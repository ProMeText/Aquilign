Possumus dicere quatuor esse maneries ministrorum . 
 Nam aliqui sunt tales naturaliter , 
 aliqui vero ex lege , 
 aliqui ex conducto , 
 aliqui quidem ex virtute et dilectione . 
 Omnis ergo minister vel est barbarus , 
 vel impotens , 
 vel mercenarius , 
 vel virtuosus 
 et dilectiuus . Barbari enim dicuntur illi , 
 qui sunt 
 quasi syluestres , 
 et nesciunt seipsos dirigere : 
 propter quod tales contingit esse naturaliter seruos , 
 ut est per habita manifestum . 
 Deficiunt enim in bonis animae , 
 secundum quorum excessum contingit aliquos naturaliter dominari . 
 Impotentes vero contingit esse ministros ex lege : 
 ut 
 si qui in potentia deficientes ; 
 et non valentes debellantibus resistere , 
 ex promulgatione legis debent eis seruire et ministrare . Mercenarios vero contingit esse ministros ex conducto : 
 ille enim mercenarius dicitur , 
 qui principaliter mercedem intendens , 
 obsequitur ei , 
 a quo mercedem expectat . 
 Sed boni et virtuosi sunt ministri 
 ex virtute et dilectione ; 
 licet enim dignus sit operarius mercede sua , 
 et non sit congruum aliquem proprii stipendiis militare . 
 Principaliter 
 tamen in ministerio 
 debet quis intendere bonum : 
 si autem intendat ibi mercedem aliquam temporalem , 
 hoc debet esse ex consequenti . Oportuit autem dare ministrationem conductam et dilectiuam 
 praeter ministrationem naturalem 
 et secundum legem : 
 nam quia est in nobis corruptio appetitus , 
 et non semper reseruamus ordinem naturalem , 
 ut plurimum principatus sunt peruersi : 
 nam ignoratis priuatim bonis animae , 
 non acquiescunt ministrare 
 et seruire pollentibus prudentia 
 et intellectu . Rursus , 
 quia contingit 
 aliquando plures 
 etiam ex nobili genere ortos toto tempore vitae suae non agere aliquod iustum bellum , 
 ut ex eo possent acquirere aliquos ancillantes 
 et seruos : 
 ne ergo tales omnino priuentur ministris , ad supplendum indigentiam domesticam oportuit esse aliquos ministros conductos seruientes intuitu mercedis , 
 et aliquos dilectiuos virtuosos ministrantes ex amore boni . 
 Ad hos autem ministros 
 quos virtus 
 et amor boni inclinat 
 ad seruiendum , 
 decet principantes se habere quasi ad filios , 
 et decet eos regere non regimine seruili , 
 sed magis quasi paternali et regali . 
 Possumus autem duplici via ostendere , 
 tales ministros 
 ( si quos esse contingat ) 
 magis honorandos , 
 et praemiandos , 
 quam caeteros . 
 Prima via sumitur ex dignitate ipsorum ministrantium . 
 Secunda ex unitate et propinquitate , 
 quam habent 
 ad principantem . Prima via sic patet . 
 Nam dignioribus semper sunt ampliora beneficia tribuenda : cum ergo virtuosus seruiens ex amore honesti , 
 et ex dilectione boni , 
 dignior sit mercenario , 
 qui principaliter seruit ex conducto 
 et ex mercede , 
 et dignior sit seruiente non amore honesti 
 sed quia est superatus in bello , 
 et omnino sit melior Barbaro qui ministrat , 
 eo quod nesciat seipsum dirigere 
 et deficiat a rationis usu : 
 ex ipsa dignitate ministrantium patet huiusmodi ministros a principante esse magis honorandos 
 et praemiandos . 
 Secunda via 
 ad ostendendum hoc idem , 
 sumitur ex unitate 
 et propinquitate , 
 quam habent huiusmodi ministri ad principantem . Dignum est enim ut partes propinquiores fonti plus profundantur aqua : 
 quare si omnis amor quandam virtutem unitiuam 
 et coniunctiuam habere dicitur , 
 ut vult Dionysius 4 de Diuinis nominibus ministrantes Principi non ex mercede principaliter , 
 sed ex amore , 
 magis secundum voluntatem coniuncti sunt ei , 
 quam alii . 
 Quare dignum est ipsos 
 plus de influentia recipere , 
 et amplius honorari , 
 et praemiari a principante . 
