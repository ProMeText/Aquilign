Licet deceret omnes homines cognoscere literas ; 
 ut per eas prudentiores effecti , 
 magis possent illicita praecauere : 
 videntur tamen aliqui licitam excusationem habere , 
 si non insudant studio literarum . 
 Huiusmodi autem sunt pauperes , 
 non habentes necessaria vitae : 
 qui si retrahantur a liberalibus disciplinis , 
 ut quaerant sibi necessaria vitae ; 
 videntur excusabiles esse . 
 Nobiles autem , 
 et maxime Reges et Principes in diuitiis 
 et possessionibus abundantes , 
 omnino reprehensibiles existunt , 
 si non sic solicitantur erga regimen filiorum , 
 ut etiam ab ipsa infantia 
 tradantur liberalibus disciplinis . Quod autem studium literarum sit ab ipsa infantia inchoandum , 
 possumus triplici via venari . 
 Prima sumitur ex parte eloquentiae . 
 Secunda ex parte attentionis . 
 Tertia ex parte perfectionis , 
 quae est ex scientia acquirenda . 
 Decet enim volentes literas discere , 
 literales sermones scire distincte proferre . 
 Decet 
 etiam eos esse attentos , 
 et studiosos circa ea , 
 quae in literis traduntur . 
 Tertio decet ipsos , 
 secundum modum sibi possibilem , 
 ad perfectionem scientiae peruenire . Prima via sic patet . 
 Nam videmus in idiomatibus vulgaribus , 
 quod raro potest quis debite et distincte proferre aliquod idioma , 
 nisi sit in eo in ipsa infantia assuefactus ; 
 qui enim in aetate perfecta transfert 
 se ad partes longinquas 
 ubi idiomata differunt a materno , 
 etiam si per multa tempora in partibus illis existat , 
 vix aut nunquam potest recte loqui linguam illam ; 
 et ab incolis illius terrae semper cognoscitur ipsum fuisse aduenam , 
 et non fuisse in illis partibus oriundus . 
 Si ergo sic est in idiommatibus laicorum , 
 multo magis hoc erit in idiomate literali , 
 quod est Phisicum idioma . Videntes enim Philosophi 
 nullum idioma vulgare esse completum 
 et perfectum , per quod perfecte exprimere possent naturas rerum , 
 et mores hominum , et cursus astrorum , 
 et alia de quibus disputare volebant , 
 inuenerunt sibi quasi proprium idioma , 
 quod dicitur latinum , 
 vel idioma literale : 
 quod constituerunt adeo latum et copiosum , 
 ut per ipsum possent omnes suos conceptus sufficienter exprimere . 
 Quare si hoc idioma est completum , 
 et alia idiomata non possumus recte et distincte loqui , 
 nisi ab ipsa infantia assuescamus ad illa : 
 ex parte eloquentiae , 
 videlicet 
 ut recte et distincte loquamur idioma latinum , 
 si volumus literas discere , debemus ab ipsa infantia literis insudare . Secunda via ad inuestigandum hoc idem , sumitur ex parte attentionis 
 et feruoris , 
 qui est in studio adhibendus : 
 nunquam autem quis bene studet , 
 nisi sit feruens , 
 et attentus circa studium . 
 Cum ergo consuetudo sit 
 quasi altera natura , 
 cum secundum Philosophum in Politâ€™ nobis magis placeant illa opera , 
 ad quae sumus ab ipsa infantia assueti : 
 quia quilibet est magis intentus , 
 et feruens circa ea quae sibi magis sunt placita ; 
 ut possimus esse attenti 
 et feruentes circa studium literale , 
 ab infantia insudandum est literalibus disciplinis . 
 Tertia via sumitur ex parte perfectionis , quae est ad scientiam acquirandam . Nam raro aut nunquam quis peruenit 
 ad perfectionem scientiae , 
 nisi quasi ab ipsis cunabulis vacare incipiat ad ipsam . 
 Nam licet intelligentiae 
 etiam ab ipsa creatione sint bene dispositae ad intelligendum 
 et ad cognoscendum naturas rerum : 
 homo tamen a sui natiuitate est male dispositus 
 ad capiendam disciplinam . 
 Licet enim unus homo sit melioris ingenii quam alius , 
 uniuersaliter 
 tamen homines male nati sunt ad sciendum : 
 quia nostra cognitio incipit a sensu 
 et a posterioribus . Unde et Philosophus in primo de anima vult , 
 quod anima plus temporis apponat in ignorantia , quam in scientia . Per multum enim temporis quis insudat studio , 
 antequam peruenire possit ad perfectionem scientiae . 
 Quare si vita nostra est breuis , 
 et artes 
 et scientiae sunt difficiles et longae , 
 et homines communiter male nati sunt ad capescendam scientiam ; 
 si volumus ad aliquam perfectionem scientiae peruenire , 
 debemus ab ipsa infantia 
 et quasi ab ipsis cunabulis inchoare . 
 Decet ergo omnes nobiles , 
 et maxime Reges , et Principes , 
 si volunt suos filios distincte 
 et recte loqui literales sermones , 
 et si volunt eos esse feruentes , 
 et attentos circa ipsos , 
 et peruenire ad aliquam perfectionem scientiae , 
 ab ipsa infantia 
 eos tradere literalibus disciplinis . 
 Nam ( ut superius dicebatur ) nullus est naturaliter dominus , 
 nisi vigeat prudentia et intellectu . 
 Quare si per cognitionem literarum 
 efficitur quis intelligentior , 
 et magis viget prudentia et intellectu : 
 tanto magis decet filios Regum , 
 et Principum 
 etiam ab ipsa infantia insudare literalibus disciplinis , 
 quanto decet eos intelligentiores 
 et prudentiores esse , 
 ut possint naturaliter dominari . Posset autem ad hoc idem alia ratio adduci . 
 Nam nisi princeps vigeat prudentia 
 et intellectu , 
 de facili conuertitur in tyrannum : 
 quia non curabit de operibus virtutum , 
 sed appretiabitur nummismata , 
 et exteriora bona ultra quam debeat . 
 Erit ergo Tyrannus , 
 et populi depraedator . 
 Ne ergo filii Regum , 
 et Principum cum ponuntur in aliquo dominio tyrannizent , 
 decet ipsos etiam ab ipsa infantia insudare literis , 
 ut vigere possint prudentia et intellectu . 
