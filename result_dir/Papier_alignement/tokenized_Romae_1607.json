["Ostenso, ", "quod nec in potentiis naturalibus, ", "nec in sensibus habent esse virtutes: ", "restat ostendere, ", "quomodo distinguuntur virtutes, ", "et quomodo in appetitu et intellectu existunt. Distinguendum est igitur de virtutibus, ", "et de huiusmodi potentiis: ", "nam virtutum quaedam sunt intellectuales, ", "quaedam morales, ", "quaedam mediae inter intellectuales et morales. Virtutes intellectuales dicuntur illae quae sunt in intellectu speculatiuo, ", "cuiusmodi sunt scientiae speculatiuae, ", "ut naturalis Philosophia, ", "Geometria, Metaphysica, ", "et caetera talia. ", "Virtutes vero simpliciter morales sunt illae, ", "quae sunt in appetitu, ", "siue appetitus ille sit sensitiuus, ", "siue intellectiuus, ", "cuiusmodi sunt Iustitia, ", "Temperantia, Fortitudo, ", "Mansuetudo, ", "et caetera talia, ", "de quibus sumus singulariter tractaturi. Virtutes autem mediae inter intellectuales et morales, ", "sunt virtutes existentes in intellectu practico, ", "ut Prudentia, ", "et aliae virtutes sibi annexae. Prudentia autem, ", "secundum Commentatorem super libris Ethicorum, ", "media est inter virtutes morales, ", "et intellectuales; computari tamen potest cum virtutibus moralibus: ", "nam Prudentia non est nisi in hominibus bonis, ", "sicut nec virtutes morales: praui enim homines ", "et si possunt esse scientes, ", "astuti, et versipelles; ", "prudentes tamen esse non possunt, ", "ut suo loco patebit. ", "Inde est ergo quod dicitur 6 Ethic\u2019 ", "quod impossibile est prudentem esse non existentem bonum. ", "Dimissis ergo virtutibus huiusmodi intellectualibus, ", "ut dimissis scientiis speculatiuis, ", "de prudentia, ", "et de virtutibus moralibus est tractandum. Suscepimus enim (ut pluries diximus) ", "praesens opus, ", "non ut sciamus, ", "sed ut boni fiamus: ", "quae bonitas, ", "sine prudentia et virtutibus moralibus, ", "nobis in esse non potest. Has autem virtutes, ", "in intellectu, et appetitu sic esse contingit. Dictum est enim, ", "virtutem esse aliquid ", "secundum rationem: ", "oportet ergo esse rationalem potentiam, in qua potest esse virtus. ", "Rationale autem duplex est secundum Philosophum, ", "per essentiam, ", "et per participationem. ", "Intellectus autem est rationalis per essentiam. ", "Appetitus vero per participationem. ", "Nam appetitus licet non sit ipse intellectus, ", "vel ipsa ratio essentialiter, ", "dicitur tamen participare rationem, ", "quia est aptus natus rationi obedire. Potentiae autem naturales, et sensus, ", "nec sunt rationales per essentiam, ", "quia non sunt ipsa ratio: ", "nec ratione participant, ", "quia per se, ", "et secundum quod huiusmodi non obediunt rationi. Igitur in sensibus, ", "et in potentiis naturalibus ", "(ut supra dicebatur) ", "non habent esse virtutes, ", "sed solum esse habent in intellectu, et appetitu. In nobis autem duplex est appetitus, ", "intellectiuus, ", "et sensitiuus. ", "Nam sicut appetitus naturalis sequitur formam naturaliter adeptam, ", "sic appetitus cognitiuus sequitur formam per cognitionem apprehensam. ", "Sicut enim grauia, ", "ex eo quod habent formam grauis, ", "sequitur ea quaedam naturalis inclinatio, ", "et quidam appetitus naturalis, ", "ut naturaliter desiderent esse deorsum: ", "sic habentia cognitionem prout habent in seipsis formam apprehensam, ", "sequitur quaedam inclinatio, ", "et quidam appetitus ", "secundum formam illam. ", "Propter quod sicut in nobis duplex est cognitio, sensitiua, et intellectiua: ", "sic etiam est in nobis duplex appetitus, ", "videlicet, ", "sensitiuus, ", "qui sequitur formam apprehensam per sensum: ", "et intellectiuus, ", "qui sequitur formam apprehensam per intellectum. Appetitus autem sensitiuus duplex est. ", "Nam cum animalia sint supra inanimata, ", "si natura elementis ", "et rebus inanimatis dedit duplicem potentiam, ", "unam per quam tendunt in propriam quietem, ", "et aliam per quam resistunt, ", "et agunt in prohibentia, et in contraria: ", "multo magis hanc duplicem potentiam natura dedit ipsis animalibus, ", "quae sunt perfectiora illis. Videmus enim quod ignis naturaliter est calidus, ", "et leuis per leuitatem autem tendit in locum proprium, ", "et in quietem sibi conuenientem: ", "per caliditatem vero agit in contraria: ", "ne ergo ignis per quaecunque contraria agentia impediretur, ", "ne per leuitatem in proprio loco quiesceret, ", "dedit ei natura potentiam calefactiuam, ", "ut per eam resisteret, et ageret in contraria corruptiua. ", "Si ergo igni, ", "et rebus inanimatis natura dedit duplicem potentiam, ", "unam per quam adipiscuntur propriam quietem, ", "et aliam per quam agunt in prohibentia et contraria: ", "multo magis hoc dedit animalibus. Tribuit ergo eis duplicem appetitum sensitiuum, ", "unum per quem prosequuntur propriam quietem, ", "et propriam delectationem, ", "ut concupiscibilem: ", "et alium per quem resistunt, ", "et aggrediuntur prohibitiua, ", "ut contraria, ", "ut irascibilem. ", "Ita quod concupiscibilis se habet sicut leuitas, ", "vel grauitas, ", "in leuibus, ", "et grauibus. Irascibilis vero se habet quasi caliditas, ", "vel frigiditas in eis. ", "Nam sicut grauia per grauitatem recedunt a loco sursum tanquam a non conueniente, ", "et tendunt in locum deorsum tanquam ad locum conuenientem, ", "et conformem: ", "per frigiditatem vero resistunt contrariis, ", "ne corrumpantur a propria natura, ", "et deserant propria loca, ", "et propriam quietem. ", "Sic animalia per concupiscibilem fugiunt mala tristia, ", "et prosequuntur bona delectabilia. Per irascibilem vero aggrediuntur contraria, ", "quae possent ea ab huiusmodi delectationibus prohibere. ", "Ut Leo per concupiscibilem pergit, ", "ut prosequatur cibum ", "tanquam quid delectabile: ", "per irascibilem vero aggreditur animalia illa volentia ipsum prohibere in cibo adepto. ", "Propter quod bene dictum est, ", "quod concupiscibilis respicit bonum, ", "et malum ", "secundum se: ", "irascibilis vero respicit bonum, ", "et malum inquantum habent rationem difficilis, ", "et ardui. Nam cum bonum ", "secundum se dicat prosequendum, ", "malum vero quid fugiendum: ", "concupiscibilis, ", "quae secundum se tendit in quietem ", "et in bona delectabilia, ", "et fugit mala tristia, ", "pro obiecto habet mala, ", "et bona sensibilia ", "secundum se considerata. Irascibilis vero, ", "secundum quam aggredimur, et resistimus prohibentibus, ", "et nociuis, ", "tendit in bona, et mala sensibilia, ", "non secundum se considerata, ", "sed ut habent rationem ardui, et difficilis: ", "nam arduitas, ", "et difficultas potissime sunt repugnantia, ", "et prohibentia, ", "ne possimus consequi bonum, ", "et vitare malum. ", "Imperfecto ergo egisset natura, ", "si dedisset animalibus concupiscibilem, ", "per quam vitarent mala, ", "et prosequerentur bona, ", "nisi dedisset eis irascibilem, ", "per quam aggrederentur impedientia delectationem illam: ", "ut igitur animalia, ", "secundum modum sibi conuenientem, ", "prout bene possint delectari per concupiscibilem, ", "data est eis irascibilis, ", "per quam resistant, ", "et aggrediantur impedientia delectationem illam. Duplex est ergo appetitus sensitiuus, ", "irascibilis, ", "et concupiscibilis. Appetitus autem intellectiuus, ", "qui dicitur voluntas, ", "remanet indiuisus. ", "Nam cum intellectus uniuersaliori modo respiciat suum obiectum quam sensus, ", "appetitus intellectiuus, ", "qui sequitur intellectum uniuersaliori modo, ", "fertur in bonum, ", "quam appetitus ", "secundum sensum: ", "et quia quanto aliquid ", "sub uniuersaliori modo accipitur, ", "tanto unum ", "et idem existens ad plura se extendit, ", "licet appetitus sensitiuus sit alius, ", "et alius, ", "secundum quem prosequimur delectabilia, ", "et secundum quem aggredimur terribilia: ", "appetitus tamen intellectiuus unus, ", "et idem existens fertur in omne bonum intelligibile. ", "Non ergo est alius appetitus intellectiuus, ", "secundum quem prosequimur bona delectabilia per intellectum, ", "et aggredimur bona ardua: ", "sicut est alius appetitus sensitiuus, ", "secundum quem prosequimur bona sensibilia delectabilia, ", "et aggredimur terribilia. ", "Quare si omnis virtus moralis, vel est in intellectu, ", "vel in appetitu: ", "et appetitus alius intellectiuus ", "ut voluntas, ", "alius est sensitiuus: ", "et hoc duplex, ", "irascibilis scilicet, ", "et concupiscibilis: ", "oportet omnem virtutem moralem, ", "vel esse in intellectu, ", "vel in voluntate, ", "vel in irascibili, ", "vel in concupiscibili. Accipiendo ergo virtutem moralem large prout ipsa prudentia dicitur quaedam virtus moralis, ", "dicere possumus ", "quod secundum has quatuor potentias animae in quibus habet esse virtus, sumptae sunt quatuor Virtutes Cardinales; ", "videlicet, Prudentia, ", "Iustitia, Fortitudo, et Temperantia. ", "Nam Prudentia est in intellectu, ", "Iustitia in voluntate, ", "Fortitudo in irascibili, ", "Temperantia in concupiscibili."]