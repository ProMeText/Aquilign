Sicut praeter ius naturale propter commune 
 bonum oportuit dare leges aliquas positiuas , 
 secundum quas regentur regna et ciuitates : 
 sic visum fuit conditoribus legum , 
 quod praeter seruitutem naturalem , 
 secundum quam ignorantes debent seruire sapientibus , 
 esset dare seruitutem legalem , 
 et quasi positiuam , 
 secundum quam debiles 
 et victi seruirent victoribus 
 et potentibus . Est enim iustum legale , 
 ut recitat Philosophus 1 Politicorum superatos in bello seruire superantibus . 
 Videtur autem huiusmodi iustum , 
 quod ( secundum Philosophum ) est 
 secundum 
 quid et positiuum , triplicem congruitatem habere . 
 Quarum prima sumitur ex conditoribus legum . Secunda ex defensione patriae . 
 Tertia ex salute debellatorum . 
 Prima congruitas sic patet : 
 oportet enim dominans ( ut dicitur in Politic’ ) habere aliquem excessum respectu serui . 
 Huiusmodi autem excessus dupliciter esse potest , 
 vel secundum animam , 
 vel secundum corpus . 
 Nam homo quilibet naturaliter ex his duabus partibus est compositus . 
 Excessus autem 
 secundum bona animae , 
 est quasi excessus simpliciter , 
 eo quod illa bona simpliciter dici possunt . Excessus vero 
 secundum bona corporis respectu illius , 
 est quasi secundum quid , 
 eo quod huiusmodi bona non sunt 
 tanta sicut bona animae , 
 et deficiunt a bonis illis : 
 propter quod bene dictum est , 
 quod dicitur 1 Politicor’ 
 quod si debemus aliquos digne dominari 
 quia excedunt in bonis corporis , 
 ut quia sunt pulchri et fortes ; 
 multo iustius est hic diffiniri in anima , 
 ut dicamus aliquos dominari , 
 quia excedunt in bonis animae : 
 nam anima est praestantior corpore . Sapientia ergo et bonitas , 
 quae sunt bona animae , 
 reddunt dominium naturale et simpliciter : 
 est enim dignum naturaliter 
 et simpliciter sapientes et bonos dominari ignorantibus et peruersis . 
 Sed ciuilis potentia 
 et fortitudo corporis , 
 quae sunt bona corporalia et exteriora , 
 non faciunt dominium simpliciter naturale , 
 sed magis faciunt ipsum legale et positiuum . 
 Quod enim superans in bonis corporis , 
 ut in fortitudine , 
 vel in ciuili potentia , 
 dominetur iis quos debellauit , 
 non est iustum naturale , 
 sed secundum promulgacionem legis . 
 Videtur tamen huiusmodi iustum aliquo modo esse congruum , 
 si considerentur legum conditores . 
 Nam cum legum latores sint homines , 
 quibus magis sunt nota bona corporis 
 et exteriora , quam animae et interiora : 
 ut lex daret iudicium de aliquo certo , visum fuit legum latoribus , ut superantes in bello congrue dominarentur aliis superatis , 
 eo quod talis excessus notior sit quam alius . 
 Unde et Philosophus ait , 
 Iustius esse diffiniri dominium 
 secundum bona animae , 
 quam secundum bona corporis ; 
 sed ( ut ait ) 
 non similiter esse facile , 
 videre pulchritudinem animae , et corporis . 
 Secunda congruitas sumitur ex defensione patriae : 
 nam ut homines fortiter bellarent pro defensione proprie ciuitatis et regni , 
 in fauorem communis boni 
 et defensionis patriae inductum est , 
 ut superantes in bello dominentur superatis . Propter quod decet virtuosos et sapientes 
 et bonos non resistere ordinationi legali : 
 quia commune bonum bono priuato est praeponendum . 
 Tertia congruitas sumitur ex salute debellatorum : 
 nam propter hanc legem multotiens superati in bello saluantur : 
 homines enim alios debellantes proniores essent ad homicidium , 
 si scirent se ex eis nullam utilitatem consecuturos ; 
 sed cum cogitant eos acquirere in seruos , 
 reseruant ipsos propter utilitatem quam inde consequi sperant . 
 Unde seruus 
 secundum unam etymologiam dicitur a seruando : 
 quia tales a victoribus reseruantur in bello ; 
 et non occiduntur , 
 ut possint ipsos possidere 
 quasi seruos 
 et ancillantes . 
