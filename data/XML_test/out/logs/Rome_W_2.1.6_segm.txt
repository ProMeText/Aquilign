Dicebatur enim in praecedenti capitulo , 
 duas communitates , 
 videlicet , viri et uxoris , domini et serui , 
 facere domum primam . 
 Sed tamen , 
 si domus debet esse perfecta , 
 oportet ibi dare communitatem tertiam , 
 scilicet patris et filii . 
 Videmus enim in naturalibus rebus quod statim quum generatae sunt , 
 natura est solicita de eorum salute : 
 ita quod generatio et saluatio sunt prima opera naturae ; 
 merito ergo communitas viri et uxoris , 
 quae est propter generationem ; 
 et domini et serui , quae est propter saluationem , faciunt domum primam . Sic ergo saluatio comparatur ad rem generatam : 
 quia statim cum res est genita , solicitatur natura circa salutem eius ; 
 producere tamen sibi simile , 
 non sic comparatur ad res naturales : 
 quia non statim cum est res naturalis , 
 potest sibi simile producere , 
 sed oportet prius ipsam esse perfectam . 
 statim enim , 
 cum natus est homo , solicitatur natura circa conseruationem ipsius : 
 non 
 tamen statim potest generare , 
 nec statim potest sibi simile producere , 
 sed oportet prius ipsum esse perfectum : 
 producere ergo sibi similem , 
 non est 
 de ratione rei naturalis quocumque modo , sumptae ; sed est de ratione eius , 
 ut habet esse perfectum . 
 Si ergo domus est quid naturale , 
 et ea quae videmus in domo , 
 reducere volumus in naturales causas , 
 dicemus duas communitates , 
 videlicet , 
 viri et uxoris , 
 et domini et serui , 
 esse de ratione domus primae , 
 quia sine eis domus congrue esse non potest : 
 sed tertiam etiam communitatem , 
 quae est patris et filii , non dicemus esse de ratione domus quocunque modo sumptae , 
 sed erit de ratione eius , 
 ut habet esse perfectum . 
 Sicut enim videmus in una persona singulari , sic et in domo tota debemus aduertere . 
 Nam semper multitudo ab unitate procedit , 
 propter quod ordine naturali quae videmus in multitudine domestica , 
 quodammodo in una persona singulari reseruantur . 
 Sic enim videmus in uno singulari homine , 
 quod generari 
 et saluari sunt de ratione hominis primi : 
 sed producere sibi simile , 
 est de ratione hominis iam perfecti . 
 Cum enim primo homo est , 
 oportet quod sit genitus : 
 et natura statim est solicita de salute eius ; 
 non potest tamen sibi simile producere , 
 nisi sit iam perfectus . 
 Quare cum communitas patris ad filium sumat originem 
 ex eo quod parentes sibi simile produxerunt : 
 huiusmodi communitas non dicitur esse de ratione domus primae , 
 sed est de ratione domus perfectae ; 
 unde et Phil’ 1 Poli’ 
 cum prius dixisset communitatem viri et vxoris , 
 domini 
 et serui facere communitatem primam : postea in sequenti capitulo praedicti libri ait , 
 quod ad domum perfectam requiritur communitas tertia , 
 videlicet patris et filii . 
 Quod autem ad perfectionem domus requiratur haec tertia communitas , 
 triplici via venari possumus . Videmus enim 
 quod potentia fructificare et agere , sunt perfectiora non potentibus . Rursus sunt perfectiora perpetua non perpetuis . 
 Sic et feliciora sunt perfectiora infelicibus . 
 Ergo quod ad perfectionem domus requiratur 
 tertia communitas , 
 quae est patris et filii , 
 primo possumus probare ex parte generationis 
 et fructificationis naturalis . 
 Secundo ex parte perpetuitatis . 
 Et tertio ex ipsa felicitate . Prima via sic patet . 
 Nam 
 secundum Philisophum . 
 Tunc unumquodque perfectum est , 
 cum potest sibi simile producere . 
 Ad hoc enim quod aliquid sit perfectum , 
 non oportet 
 quod sibi simile producat , 
 sed quod possit sibi simile producere : perfectio enim consideranda est ex natura et ex forma 
 rei , per quam aliquid est in actu , 
 et potest agere ; 
 quare si est impotens ad agendum , 
 sequitur quod ei deficiat aliqua forma vel aliqua perfectio , 
 quae sit principium actionis . 
 Impotens autem ad agendum dicitur aliquid , 
 cum praesente proprio passiuo , 
 non producat sibi simile ; 
 quare cum proprium actiuum generationis sit masculus , 
 et proprium susceptiuum sit foemina : 
 si in domo aliqua est coniunctio maris et foeminae ; 
 et tamen non est procreatio prolis , 
 vel mas est imperfectum actiuum , vel foemina est imperfectum susceptiuum . Sterilitas ergo filiorum in vita politica , vel est ex imperfectione maris , 
 vel foemine , vel utriusque . 
 Sed cum mas et foemina , 
 vir et uxor sit prima pars domus 
 et prima communitas , 
 quae requiritur in vita domestica : 
 quia ex imperfectione partium , 
 et maxime principalium resultat imperfectio totius , 
 tota illa domus dicitur imperfecta , 
 ubi non est pollulatio filiorum . 
 Secunda via ad inuestigandum hoc idem , 
 sumitur ex parte naturalis perpetuitatis . 
 Nam cum homines non possunt per seipsos perpetuari in vita , 
 sed quodammodo perpetuatur humana vita per successionem filiorum : domus 
 ubi est carentia prolis , cito efficitur deserta secundum ordinem naturalem . 
 Continua enim habitatio domus uno modo est naturalis , 
 ut si per creationem filiorum domus ista continue habitetur . 
 Alio modo est quasi casualis , 
 ut si prioribus habitatoribus defunctis , 
 vel recedentibus , 
 noua familia inhabitet domum illam . 
 Naturalis ergo habitatio domestica naturaliter perpetuari non potest , 
 nisi per generationem , 
 quae est opus naturae , 
 et nisi sit ibi excrescentia filiorum . 
 Sed si perpetuum est perfectius non perpetuo : 
 imperfecta est domus , 
 ubi desunt filii , 
 per quos habitationem domesticam naturaliter quodammodo contingit perpetuari . Tertio autem declarari potest ex parte ipsius felicitatis . 
 Nam filii , et ciuilis potentia , 
 et cetera talia , 
 licet non sint essentialia felicitati : 
 faciunt 
 tamen ad quandam claritatem felicitatis politicae ; 
 unde Philosophus 1 Ethic’ ait , 
 quod aliqui denudati quibusdam , 
 coinquinant beatitudinem . 
 Nam specie turpis , 
 ignobilis , 
 et solitarius , 
 et sine filiis , 
 omnino felix esse non potest ; 
 dicitur enim talis non esse omnino felix , 
 quia non habet felicitatem politicam 
 cum omni sua claritate . Patet ergo quod ad hoc quod domus habeat esse perfectum , oportet ibi esse tres communitates : unam viri et uxoris , aliam domini 
 et serui , 
 tertiam patris et filii . 
 Ex his autem patere potest , 
 quod oportet in domo perfecta esse tria regimina . 
 Nam nunquam est dare communitatem aliquam bene ordinatam , 
 nisi aliquid 
 sit ibi dirigens , 
 et aliquid directum : 
 vel nisi aliquid sit ibi principans , 
 et aliquid obsequens . 
 Quare cum in communitate maris 
 et foeminae , 
 mas debet esse principans , et foemina obsequens : 
 in communitate vero patris et filii , 
 pater debet esse imperans , 
 et filius obtemperans ; in communitate quidem domini 
 et serui , dominus debet esse praecipiens , et seruus ministrans et seruiens , 
 in domo perfecta 
 ( ut vult Philosophus 1 Politicorum ) 
 sunt tria regimina , 
 unum coniugale , 
 secundum quod vir praeest uxori : 
 aliud paternale , 
 secundum quod pater praeest filio : 
 tertio dominatiuum et despoticum , 
 secundum quod dominus praeest seruis . Viso , 
 in domo perfecta esse communitates tres , 
 et tria regimina : 
 de leui patere potest , 
 quod ibi oportet esse quatuor genera personarum . Videretur 
 tamen forte alicui ibi debere esse sex genera personarum , 
 ita quod prima persona sit ibi vir , secunda uxor , 
 tertia pater , quarta filius , 
 quinta dominus , sexta seruus . 
 Sed vir , pater , 
 et dominus unam tantum personam nominant . 
 Nam ille idem , 
 qui est vir uxoris , 
 est pater filiorum , 
 et dominus seruorum . 
 Patet ergo quot communitates sunt in domo perfecta , et quot regimina , 
 et quot genera personarum . 
 De leui ergo patere potest , 
 quot partes habere debeat hic secundus Liber , 
 in quo tractatur de regimine domus . Nam cum in domo perfecta sint tria regimina , oportet hunc librum tres habere partes ; 
 in quarum prima tractetur primo de regimine coniugali : 
 in secunda de paternali : 
 in tertia , de dominatiuo . 
 Haec autem tria regimina bene cognoscere maxime decet Reges et Principes ; 
 quia eis diligenter inspectis , 
 magnum adminiculum habebunt , 
 ut bene sciant regere regnum , et ciuitatem . 
