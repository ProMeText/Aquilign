Satis per praecedens capitulum persuadetur Principibus atque Regibus , 
 ut sint iusti , 
 et ut obseruent Iustitiam : 
 cum sine ea ciuitates , 
 et regna durare non possint . 
 Tamen quia est animus hominis generosus , 
 et semper auidus nouas rationes audire : 
 adducemus nouos modos , 
 quibus ostendi poterit , 
 quod maxime decet Reges , 
 et Principes esse iustos . Possumus autem hanc veritatem quadruplici via venari , 
 secundum quatuor quae tanguntur de Iustitia in 5 Ethicorum . Prima via sumitur ex parte personae regiae . Secunda ex parte ipsius Iustitiae . 
 Tertia ex perfectione bonitatis , 
 quae ex Iustitia innotescit . 
 Et quarta , 
 ex ipsa malitia , 
 quae ex iniustitia consurgit . 
 Prima via sic patet . 
 Nam si lex est regula agendorum , 
 ut haberi potest ex 5 Ethicor’ ipse iudex , 
 et multo magis ipse Rex , 
 cuius est leges ferre , 
 debet esse quaedam regula in agendis . Est enim Rex siue Princeps quaedam lex , 
 et lex est quidam Rex siue Princeps . 
 Nam lex est quidam inanimatus Princeps : 
 Princeps vero est quaedam animata lex . Quantum ergo animatum inanimatum superat , 
 tantum Rex siue Princeps debet superare legem . 
 Debet 
 etiam Rex esse tantae Iustitiae , 
 et tantae aequitatis , 
 ut possit ipsas leges dirigere : 
 cum aliquo casu leges obseruari non debeant , 
 ut infra patebit . 
 Dubitare ergo , 
 utrum Rex debeat esse aequalis et iustus , 
 est dubitare , 
 utrum ipsa regula debeat esse regulata . 
 Si enim regula ab aequalitate deficiat , 
 nihil regulatum erit : 
 cum omnia per regulam regulentur . 
 Sic si Reges sint iniusti , 
 disponunt regnum , 
 ut in eo non obseruetur Iustitia . Maxime ergo studere debent , 
 ne sint iniusti , et inaequales : 
 quia eorum iniustitia , et inaequalitas tollit ab eis regiam dignitatem . 
 Nam reges iniusti 
 et si dominentur per ciuilem potentiam , 
 non tamen digni sunt 
 ut sint Reges . 
 Cum enim deceat regulam esse rectam et aequalem , 
 Rex 
 quia est quaedam animata lex , 
 et quaedam animata regula agendorum , 
 ex parte ipsius personae regiae maxime decet ipsum seruare Iustitiam . 
 Secundo possumus 
 inuestigare hoc idem ex parte ipsius Iustitiae . 
 Nam Iustitia est quoddam magnum bonum , 
 et praeclarum . Perficit enim 
 ( ut dictum est ) hominem in ordine ad alium . Tunc autem maxime clarescit bonitas nostra , quando usque ad alios se extendit . Unde 5 Ethic’ dicitur , 
 quod praeclarissima virtutum videtur esse Iustitia : 
 et neque Hesperus , 
 neque Lucifer est ita admirabilis , 
 sicut ipsa . Hesperus enim et Lucifer est una et eadem stella , 
 quae est valde pulchra , 
 et clara : 
 et propter sui pulchritudinem , 
 et venustatem communi nomine appellatur Venus . 
 Haec autem stella aliquando praecedit solem , 
 et tunc apparet in mane , et dicitur Lucifer . 
 Aliquando vero sequitur ipsum , 
 et tunc apparet in sero , et dicitur Hesperus . Est ergo intentio Philosophi dicere , quod Venus , 
 quae est tam pulcherrima stella , 
 et quae aliquando dicitur Lucifer , 
 aliquando Hesperus , 
 non sit ita pulchra , 
 nec ita praeclara , 
 sicut est Iustitia . 
 Pulchritudo stellarum non est ita admirabilis , 
 sicut pulchritudo eius . Stellae enim pollent pulchritudine corporali , 
 et illuminant nos lumine corporali : 
 sed Iustitia pollet pulchritudine honesta et spirituali , 
 et ornat nos virtuali perfectione . 
 Quanto igitur pulchritudo spiritualis excellit pulchritudinem corporalem , 
 tanto pulchritudo Iustitiae , 
 et claritas eius admirabilior est claritate stellarum . 
 Si 
 ergo decet Reges et Principes habere clarissimas virtutes ex parte ipsius Iustitiae , quae est quaedam clarissima virtus , 
 probari potest , 
 quod decet eos obseruare Iustitiam . 
 Tertio hoc probari potest ex ipsa perfectione bonitatis , 
 quae ex Iustitia innotescit . 
 Iustitia enim non solum est perfecta virtus in se , 
 sed si sit in Regibus et Principibus ostendit eos esse perfecte bonos . Sic enim videmus in aliis rebus quod unumquodque perfectum est , 
 cum potest sibi simile producere , 
 et cum actio sua ad alios se extendit : 
 ut tunc aliquid est perfecte calidum , 
 quando potest alia calefacere , 
 et quando actio sua ad alia se extendit . 
 Et tunc est aliquis perfecte sciens , 
 quando potest alios docere , 
 et quando scientia sua ad alios se extendit . Ideo scribitur 1 Metaphys’ quod signum omnino scientis , 
 est posse docere . 
 Ergo a simili , 
 tunc est aliquis perfecte bonus , 
 quando bonitas sua usque 
 ad alios se extendit . Inde est ergo , 
 quod non cognoscitur perfecta bonitas hominum , 
 nisi constituantur in aliquo principatu . Nam quandiu aliquis non habet regere nisi seipsum , 
 non plene apparet qualis sit , 
 nec perfecte cognoscitur bonitas eius . 
 Sed quando constituitur in principatu aliquorum , 
 quia oportet , 
 quod bonitas sua ad alios se extendat , 
 tunc melius apparet qualis sit , 
 eo quod opera sua ad exteriora se extendant . 
 Si ergo nobis exteriora magis nota sunt , 
 quanto aliquis in maiori principatu constituitur ; 
 quia opera sua ad plura se extendunt , 
 magis apparet qualis sit . 
 Ideo dicitur 5 Ethicorum principatus virum ostendit . 
 Propter quod et prouerbialiter dicitur : 
 Si quis vult cognoscere virum , 
 ponat ipsum in aliquo principatu . 
 Ex Iustitia ergo 
 ( quia est ad alterum ) innotescit perfecta bonitas . Nam excepta Prudentia , 
 quae aliis virtutibus perfectior est , 
 quia est earum directiua , 
 omnes aliae virtutes morales , 
 quae perficiunt hominem in se , 
 se videntur habere ad Iustitiam , 
 quae perficit hominem in ordine ad alterum , 
 sicut subditi , 
 qui quodammodo solum habent regere seipsos , 
 se habent 
 ad Principem , 
 cui bonitas , 
 et regimen 
 ad alios se extendit . 
 Sicut ergo in Principe magis manifestatur perfectio bonitatis , 
 quam in aliis : sic ex Iustitia magis manifestatur perfectio bonitatis , 
 quam ex aliis virtutibus moralibus . 
 Decet ergo Reges et Principes esse iustos , 
 tum 
 quia debent esse regula agendorum , 
 tum quia Iustitia est praeclara virtus , tum etiam quia ex ea manifestatur perfectio bonitatis . 
 Quarto hoc decet Reges , 
 et Principes ex magnitudine malitiae , 
 quae ex iniustitia consurgit . 
 Nam ( ut dicitur 5 Ethicor’ ) 
 sicut melior est 
 qui non solum est bonus in se , 
 sed etiam bonitas sua se extendit ad alios : 
 sic peior est , 
 qui non solum malus est in se , 
 sed etiam malitia sua se extendit ad alios : 
 et quantum ad plures se extendit malitia eius , 
 tanto peior existit . 
 Tanto igitur summopere studere debent Reges , et Principes ut seruent Iustitiam , et iniustitiam vitent : 
 quanto ex eorum Iustitia potest 
 consequi maius malum , 
 et potest inferri pluribus nocumentum . 
 Esset autem ulterius declarandum , 
 quomodo Reges , 
 et Principes possunt Iustitiam acquirere : 
 et quomodo debeant Iustitiam obseruare . 
 Sed in tertio libro , 
 ubi agetur 
 quomodo Regnum iuste Regi debeat , 
 plenius ostendetur . 
