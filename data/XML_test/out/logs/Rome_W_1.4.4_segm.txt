Positis moribus senum vituperabilibus , 
 restat enumerare mores ipsorum laudabiles . 
 Videtur autem Philosophus 2 Rhetoricorum , 
 circa senes tangere quatuor mores , 
 qui possunt esse laudabiles . 
 Primo enim senes habent concupiscentias remissas , 
 et temperatas . Secundo sunt miseratiuis . Tertio dubia non pertinaciter asserunt . 
 Quarto nihil agunt valde . Concupiscentiae enim senum 
 ( et maxime circa venerea ) sunt moderatae et temperatae : 
 quia ( ut superius dicebatur ) corpore existente calefacto , fit incitatio venereorum , 
 et concupiscentiae ; ergo per locum ab oppositis , corpore existente infrigidato , fit remissio venereorum , 
 et concupiscientiarum . Constat enim quod concupiscens venerea per appetitum , 
 in alia se extendit . 
 Hoc autem est contra rationem frigidi . 
 Nam frigidi 
 ( secundum quod huiusmodi ) 
 non proprie se extendit in alia , 
 sed magis constringitur in seipso . 
 Senes ergo ratione frigiditatis constringuntur in seipsis , 
 ut habeant concupiscentias remissas , 
 et moderatas . 
 Ex hoc autem apparere potest , 
 quomodo senes sunt illiberales . 
 Nam cum per illiberalitatem contingit peccare dupliciter . Primo , 
 si ultra quam ratio dictet , 
 teneat quod habet . Secundo , 
 si praeter rationem concupiscat habere quod non habet . 
 Senes magis peccant per illiberalitatem in retinendo quae habent , 
 quam in concupiscendo indebite quae non habent : 
 quia per frigiditatem 
 magis constringuntur in seipsis , 
 quam se extendant ad alia . 
 Cum enim nulla sit actio animae , 
 in qua non utatur aliquo modo organo corporeo : 
 sicut in opere artificiali , 
 variato organo fit variatio operis ; 
 sic et in actionibus animae , 
 corpore transmutato , 
 anima sequitur complexiones corporis , 
 et fit variatio actionum eius ; 
 corpore igitur infrigidato , 
 anima per appetitum inclinatur 
 ut sequatur modum frigidi ; 
 et 
 quia frigidum restringitur , 
 et condensatur , 
 et remittitur in seipso , 
 ideo senes ratione frigiditatis concupiscentias habent remissas , 
 ut vult Philosophus 2 Rhetoricorum . 
 Secundo senes sunt miseratiui : 
 sed ( ut Philosophus ait ) 
 non propter eandem causam miseratiui sunt senes , et iuuenes . 
 Iuuenes enim miseratiui sunt propter amicitiam : 
 senes autem propter imbecillitatem ; 
 quilibet enim miseretur super amico , 
 et super eo quem credit indigne pati . Iuuenes ergo , 
 quia sunt amatores amicitiarum , 
 et quia sua innocentia alios mensurant , existimant omnes bonos esse ; 
 quare si patiantur , putant eos indigne pati : 
 propter quod de facili 
 miserentur . Senes vero non sunt miseratiui , 
 quia credant alios bonos esse , 
 vel quia sunt amatiui amicitiarum : 
 sed quia quilibet cum est in imbecillitate , 
 vel in defectu , 
 desiderat 
 ut alii compatiantur ei , et miserentur eius ; propter quod et ipsi de facili inclinantur , 
 ut misereantur , 
 et compatiantur aliis . 
 Senes ergo propter imbecillitatem , 
 quia vellent sibi alios compati , 
 et misereri , 
 de facili compatiuntur et miserentur aliis . Tertio nihil dubium pertinaciter affirmant . 
 Nam 
 ( ut ait Philosoph’ 2 Rheto’ ) quia senes vixerunt multis annis , et viderunt 
 quod saepe sunt decepti : 
 non audent pertinaciter aliquid asserere , 
 timentes , 
 ne ita res se habeat , 
 et decipiantur . Ideo Philosophos ait , 
 quod senes omnia dubie sententiant , 
 et semper apponunt ibi Quasi , 
 vel Forte , 
 et nihil fixe pronunciant ; 
 cum enim ab eis quaeritur de aliquo negocio , 
 dicunt Forte , sic est , 
 vel 
 Quodammodo ita erat , 
 timentes enim decipi , 
 nihil firme sententiant . 
 Quarto nihil agunt valde , 
 sed in omnibus operibus suis videntur esse temperati . 
 Nam sicut iuuenes , 
 quia in eis abundant concupiscentiae et passiones , in omnibus tenent extremum , 
 et omnia agunt valde : 
 sic senes , 
 quia habent passiones , 
 et concupiscentias remissas , 
 ut plurimum agunt omnia moderate . Viso , 
 qui sunt mores iuuenum , 
 et senum : 
 de leui apparere potest , 
 qui sunt mores eorum , 
 qui sunt in statu . 
 Nam illi 
 qui sunt in statu , 
 et sunt medii inter senes , 
 et iuuenes , 
 ut vult Philosophus secundo Rhetoricorum , habent quicquid laudabilitatis est in senibus , 
 vel iuuenibus . 
 Nam ipsi , 
 qui nec sunt : nimis percalidi , ut iuuenes , nec infrigidati ut senes , nec sunt sic animosi , 
 et praeuolantes , ut iuuenes , 
 nec sunt sic timidi , et pusillanimes ut senes : 
 sed tenentes medium inter utrosque , 
 sunt timidi ubi est timendum ; 
 et audaces , 
 ubi est audendum . Sic etiam , 
 quia nec sunt omnino inexperti , 
 ut iuuenes , 
 nec sunt in tot decepti ut senes , 
 nec omnibus credunt quod faciunt iuuenes propter inexperientiam , 
 nec omnino discredunt 
 quod faciunt senes eo quod sint in multis decepti : 
 sed habent se medio modo . Ideo dicitur 2 Rhetoricorum , quod qui sunt in statu , nec sunt omnibus credentes , 
 nec omnibus discredentes : 
 sed iudicantes magis secundum veritatem . Amplius , 
 quia sunt medii 
 inter senes et iuuenes , 
 nec sunt intemperati ut iuuenes , 
 nec sunt formidolosi , et inuiriles ut senes : 
 sed sunt viriles cum temperantia , 
 et temperati cum virilitate . 
 Ut ergo sit 
 ad unum dicere , 
 quicquid laudabilitatis est in senibus , 
 vel in iuuenibus , 
 totum reperitur in iis qui sunt in statu . 
 Et quicquid vituperabilitatis est in eis totum remouetur ab illis . 
 Nam 
 ( ut supra pluries dicebatur ) semper extrema sunt vituperabilia , et medium est laudabile . 
 Si ergo in senibus , 
 vel in iuuenibus est aliquid laudabile , 
 hoc est , 
 quia non omnino recedunt a medio . 
 Si autem est in eis aliquid vituperabile , 
 hoc est , 
 prout esse habent in extremo . 
 Quare si quicquid medii est in senibus vel iuuenibus , 
 totum peramplius et perfectius reperitur 
 in iis qui sunt in statu : 
 quicquid laudabilitatis est in eis , 
 totum reperiri debet in iis qui sunt in statu . 
 Rursus quia quicquid extremitatis est in eis , 
 remouetur ab eis 
 qui sunt in statu : quicquid vituperabilitatis est in illis , 
 remouetur 
 ab iis 
 qui sunt in statu . 
 Sic ergo loquendum est de moribus hominum . 
 Non tamen intelligenda sunt 
 talia omnino necessitatem habentia , 
 ut quod senes non possint esse liberales et magnanimi , 
 et quod iuuenes non possint esse temperati et stabiles : 
 sed intelligenda sunt 
 secundum quandam pronitatem , 
 et inclinationem , 
 quia 
 secundum cursum naturalem , 
 et secundum ordinem quem videmus , iuuenes , et senes , 
 et illi qui sunt in statu , 
 quandam pronitatem , et inclinationem habent 
 ad mores eis conuenientes , 
 ut est per habita manifestum . His visis , de leui patere potest , 
 quomodo Reges et Principes ad huiusmodi mores debeant se habere . 
 Nam mores laudabiles senum 
 ( secundum quod huiusmodi sunt ) eos habere decet . 
 Nam cum Reges , 
 et Principes magis debeant viuere ratione quam passione , 
 decet eos habere concupiscentias temperatas : 
 quia ( ut supra dicebatur ) concupiscentiae si vehementes sint , 
 rationem percutiunt . 
 Decet etiam eos esse miseratiuos , 
 non propter defectum , 
 vel propter imbecillitatem : 
 sed propter bonum regni , 
 et ut magis amentur ab iis 
 qui in regno sunt . 
 Nam totum regnum ad dilectionem Regis prouocatur , 
 si viderit ipsum esse clementem , 
 et misericordem . Tertio , 
 non decet Reges , et Principes dubia pertinaciter in alteram partem asserere , 
 ne per hoc iudicentur leues et indiscreti . 
 Quarto in suis actionibus debent habere moderationem et temperamentum : 
 quia ( ut dictum est ) ipsi esse debent forma viuendi , 
 et regula aliorum . Senum ergo , 
 et iuuenum aliqui mores sunt imitandi , 
 aliqui fugiendi . 
 Sed eorum 
 qui sunt in statu , 
 quodammodo omnes mores sunt imitandi . Dicimus autem , quodammodo : 
 quia sicut senes , 
 et iuuenes habent quandam pronitatem naturalem , 
 et inclinationem ad mores vituperabiles : 
 possunt tamen contra illam pronitatem facere consequi laudabiles mores . 
 Sic et illi 
 qui sunt in statu , 
 et si de se pronitatem habent ad mores laudabiles , 
 possunt tamen contra istam pronitatem facere , 
 ut per corruptionem appetitus sequantur 
 vituperabiles mores . 
 Quare si dignum est dominari rationi , 
 et intellectui , 
 decet Reges , et Principes , 
 qui aliis dominantur , 
 sequi mores laudabiles 
 secundum dictamen , et ordinem rationis . 
