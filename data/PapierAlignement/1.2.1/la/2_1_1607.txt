Postquam auxiliante Deo compleuimus primam partem huius primi libri, in quo agitur de regimine sui, ostendentes in quo Reges et Principes suam felicitatem debeant ponere, quia non decet eos suum finem ponere in diuitiis, nec in ciuili potentia, nec in aliquibus talibus, sed omnibus his (ut supra plenius probabatur) debent uti tanquam organis ad felicitatem. Suam autem felicitatem ponere debent in actu prudentiae, prout talis actus est imperatus a charitate: nam tunc Reges habent felicitatem suo statui debitam, et condignam, quando instigante Dei dilectione secundum prudentiam regitiuam, gentem sibi commissam secundum legem, et rationem sancte, et iuste regant. Principaliter ergo Regum felicitas ponenda est in ipso Deo, et ex cognitione et dilectione eius studium suum, et vitam suam ad hoc ordinare debet, ut cognoscentes, et diligentes Deum, tanquam veri ministri eius secundum ordinem rationis dirigant Populum sibi commissum. His ergo itaque peractis, et ostenso in quo Reges ponere debeant suum finem secundum ordinem superius praetaxatum, restat ostendere quibus virtutibus Reges pollere debeant. Virtutes autem quaedam sunt quidam ornatus, et quaedam perfectiones animae. Oportet ergo prius ostendere, quot sunt potentiae animae, et in quibus potentiis habent esse virtutes. Consequenter autem manifestabitur, quomodo virtutes sunt distinguendae. Postea vero ostendemus, quot sunt numero huiusmodi virtutes, et quae illarum sunt principales, et secundariae. Deinde autem declarabitur singulariter, quae sit unaquaeque illarum virtutum, et quomodo decet Reges, et Principes tales virtutes habere. Potentiae autem animae sic distingui possunt, quia potentiae animae quaedam sunt naturales, quaedam cognitiuae sensitiuae, quaedam appetitiuae, et quaedam intellectiuae. Naturales potentiae sunt illae, in quibus communicamus cum vegetabilibus, et plantis, ut potentia nutritiua, augmentatiua, generatiua, et talia quae etiam ipsis arboribus competunt. Potentiae vero cognitiuae sensitiuae, sunt visus, gustus, auditus, et talia, in quibus communicamus cum brutis. Appetitiuae vero distinguuntur: nam quidam appetitus est in homine, in quo non communicat cum brutis, ut est appetitus sequens intellectum: quidam vero in quo communicat cum eis, ut appetitus sequens sensum. Appetitus autem sequens sensum potest nominari sensualitas: sequens intellectum nominatur voluntas: secundum quem modum loquendi bruta habent sensualitatem, et appetitum sensitiuum, sed non habent voluntatem, et intellectum. Virtutes ergo, de quibus loqui intendimus, quae sunt quidam habitus laudabiles, vel erit in potentiis naturalibus, vel in ipsis sensibus, vel in appetitu sensitiuo, vel in appetitu intellectiuo, vel in ipso intellectu, vel in omnibus his, vel in aliquibus horum. In potentiis autem naturalibus esse non possunt, quod tripliciter patet. Primo, quia ex naturalibus nec laudamur, nec vituperamur nullus enim dicitur <pb n="45"/> bonus homo ex eo quod habeat digestiuam bonam, vel bonam augmentatiuam. Secundo, in talibus non habent esse virtutes: quia virtus est aliquid secundum rationem, ut probari habet 2 Ethicâ€™. Potentiae autem naturales (secundum quod huiusmodi) rationi non obediunt: nam siue quis ratiocinetur, siue velit, non propter hoc (per se loquendo) potentiae naturales variantur in actibus suis, sed semper secundum modum sibi possibilem suas actiones efficiunt. Tertio, in talibus potentiis non sunt habitus, et virtutes, qui habitus sunt ad determinandum potentias, ut bene vel male agant, ut per habitus vitiosos determinatur potentia ad agendum male, per virtuosos ad agendum bene: cum ergo natura sit determinata ad unum, et potentiae naturales sufficienter determinentur ad agendum, ex natura sua secundum eas nec sumus vitiosi, nec virtuosi, ut hic de vitio, et virtute loquimur: quare in eis huiusmodi virtutes esse non possunt. His ergo tribus rationibus, per quas probatum est virtutes non esse in potentiis naturalibus, probari potest eas non esse in cognitione sensitiua, siue in potentiis sensitiuis. Nam sicut non laudamur, nec vituperamur ex potentiis naturalibus: sic non laudamur, nec vituperamur ex sensibus. Nam sicut nullus laudatur tanquam bonus homo, ex eo quod bene digerit, vel bene crescit: sic non laudatur ex eo quod acute videt, vel subtiliter audit, nisi forte hoc esset per accidens, ut si quis ex superflua comestione, vel ex nimia potatione incurrisset ophthalmiam oculorum, ne bene videret, vel debilitatem stomachi, ne bene digereret: increparetur ille, non quia male digerit, vel quia non clare videt, quia clare videre, et bene digerere (per se loquendo) non est in potestate hominis: sed increparetur ex nimio potu, vel ex superfluo cibo, nam erat in potestate sua, ut posset uti potu, et cibo moderate. Secundo in sensibus non est ponenda virtus moralis, quia sicut potentiae naturales non obediunt rationi, quia secundum regulam rationis nullus magis, vel minus augetur, vel magis, et minus digerit: sic nec sensus obediunt rationi, non enim est in potestate hominis videre clarius, vel minus clare: quare si virtus moralis est aliquid secundum rationem, huiusmodi virtus in sensibus poni non debet. Tertio in talibus non est moralis virtus, quia sicut potentiae naturales sufficienter determinantur ad actiones suas per suam naturam: sic et sensus. Nam sicut ignis tantum calefacit, quantum potest calefacere, propter quod, quia determinatus est in actione sua, nec laudatur, nec vituperatur, nec est in eo virtus moralis: sic quia potentia digestiua tantum digerit quantum potest digerere, et oculus tantum videt quantum potest videre, in eis virtus moralis esse non potest. Nam per virtutem moralem determinatur potentia ad agendum: haec autem sufficienter determinantur ad actiones proprias per naturam: non ergo indigent virtute morali. Si ergo nec in potentiis naturalibus, nec in sensibus est virtus moralis, cum praeter potentias naturales, et sensus non sit nisi intellectus, et appetitus intellectiuus, et sensitiuus, oportet esse in talibus virtutes morales.
