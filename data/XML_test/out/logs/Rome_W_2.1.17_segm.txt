Philosophus 7 Politâ€™ 
 postquam probauit per rationes plurimas , 
 non esse dandam 
 operam coniugio in aetate nimis iuuenili : 
 inquirit quo tempore magis insistendum est procreationi filiorum , 
 et ait , 
 quod tam a naturalibus , 
 quam a medicis conceditur , 
 quod tempore frigido , 
 quo flant venti boreales , 
 melius est dare operam coniugio , 
 quam calido tempore quo flant australes . 
 Possumus autem hoc triplici via venari . 
 Prima sumitur ex parte mulierum . Secunda ex laesione virorum . 
 Tertia ex dispositione aeris . Prima via sic assignatur a quibusdam . 
 Nam tempore calido aperiuntur pori corporis , exalat inde humidum : 
 quare remanent corpora sicca . Rursus , 
 apertis poris exalat naturalis calor , 
 quo exalante corpora intrinsecus remanent frigida . 
 Unde quilibet in seipso experitur , 
 quod tempore frigido flante borea melius digerit , 
 quia calor eius interius propter frigus circunstans non exalat , 
 sed magis roboratur 
 et vigoratur . 
 Quare si ventres mulierum tempore hyemali sunt calidiores , 
 quia non exalat inde calor ; 
 et humidiores , 
 quia non euaporat inde humidum , 
 magis sunt apti ad generationem , et forte tali tempore magis procreantur masculi . 
 Unde 
 et Philosophus videtur velle , quod oues , flantibus borealibus ventis , 
 magis concipiunt masculos : 
 flantibus vero australibus , 
 magis foeminas . 
 Omnino enim flantibus borealibus ventis propter roborationem caloris materni uteri , 
 magis possunt conseruare suos foetus , 
 et eos perfectiores faciunt . 
 Secunda via ad inuestigandum hoc idem , 
 sumitur 
 ex laesione filiorum . 
 Nam viri magis laeduntur , 
 si utantur coniugali copula tempore calido flante austro , 
 quam frigido flante borea . Tempore enim boreali et frigido 
 quia calor naturalis magis reseruatur interius , plus possumus conuertere 
 de alimento . Quare usus coniugalis copulae in tali tempore non sic laedit corpora virorum , nec sic attenuat ea , 
 eo quod maior sit ibi conuersio alimenti . 
 Tertia via ad inuestigandum hoc idem , 
 sumitur ex aeris dispositione . 
 Nam boreas reddit aerem purum : 
 auster vero reddit ipsum turbulentum . 
 Nam secundum Philosophum in Meteoris , Auster pluuiarum multitudinis adductiuus . 
 Aere autem existente puro melioratur complexio existentium 
 in eo , 
 et fiunt meliores generationes . 
 Quare tali tempore magis est danda opera coniugali copulae . 
 Decet ergo omnes ciues uti magis coniugio tempore , 
 quo sit melior procreatio filiorum : 
 tanto tamen hoc magis decet Reges et Principes , quanto decet eos elegantiores habere filios . 
