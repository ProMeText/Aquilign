Ostenso qualiter sunt acies ordinandae et construendae , 
 reliquum est ostendere , 
 qualiter pugnantes percutere debeant , 
 utrum eligibilius est percutere caesim 
 vel punctim . 
 Possumus autem quinque viis ostendere , 
 quod deridendi sunt percutientes caesim , 
 et eligibilius est percutere punctim . 
 Prima sumitur ex prohibitione armorum . 
 Secunda ex resistentia ossium . 
 Tertia ex prouidentia vulnerum . 
 Quarta ex fatigatione membrorum . Quinta ex detectione percutientum . 
Prima via sic patet . 
 Nam quanto ensis 
 aut gladius plus capit de armis , 
 tanto propter armorum resistentiam difficilius itur ad carnem . 
 Inde est 
 quod bellorum experti dicunt pugnantes semper debere habere loricas amplas ita , 
 ut annuli loricarum se constringant : 
 quia quanto illi annuli magis sunt compacti , 
 tanto oportet plures ex eis frangere 
 ut vulnera noceant . 
 Sic quia percutientes caesim oportet plus de armis incidere , 
 quam percutientes punctim ; 
 ut ergo vulnus perueniat citius ad carnem , magis est eligibile percutere punctim , 
 quam caesim . Modica autem armorum incisio sufficit ad laedendum carnem percutiendo punctim , 
 quae non sufficeret 
 si percuteretur caesim . 
Secunda via ad inuestigandum hoc idem , 
 sumitur ex resistentia ossium . 
 Nam et si quis quasi inermis existeret , 
 in percussione caesim priusquam perueniretur 
 ad cor vel ad membra vitalia , 
 oporteret magnam plagam facere 
 et multa ossa incidere : 
 sed percutiendo punctim duae unciae sufficiunt 
 ad hoc ut fiat plaga mortalis , 
 et sit lethale vulnus . Considerare quidem debemus , 
 quod quicquid est hosti nociuum , 
 secundum quod huiusmodi , 
 est nobis proficuum : 
 ideo in exercitu 
 ubi quaeritur mors aduersariorum , percutiendum est punctim , 
 quia sic feriendo citius infligitur plaga mortifera . 
Tertia via sumitur 
 ex prouidentia vulnerum . 
 Nam quanto hostis magis vulnera prouidet , 
 magis potest se protegere , 
 et citius potest illa vitare : 
 quia iacula praeuisa minus laedunt . 
 In percutiendo autem caesim , 
 quia oportet fieri magnum brachiorum motum prius quam infligatur plaga , aduersarius ex longinquo potest prouidere vulnus , 
 ideo magis sibi cauere potest 
 et cooperire se ictibus . Ideo ait Vegetius , 
 quod punctim percutere aduersarium sauciat 
 antequam videat . 
 Unde hoc genere percutiendi potissime usi sunt Romani . Deridebant enim Romani milites , omnes percutientes caesim , 
 quia 
 et ipsi semper volebant percutere punctim . 
Quarta via sumitur 
 ex fatigatione membrorum . 
 Inter cetera enim in bellis est hoc potissime attendendum : 
 ut pugnantes absque nimia fatigatione sui possint nimis aduersarios laedere . 
 Nam si bellantes nimis se fatigent , 
 non valentes laborem illum tolerare , 
 de facili dimittunt aciem , 
 et conuertuntur in fugam . 
 Quare cum percutiendo caesim propter magnum motum brachiorum insurgat ibi magnus labor , 
 punctim uero feriendo modica fatigatio sufficiat , elegibilius est percutere punctim , 
 quam caesim . Caesa enim percussio 
 quouis impetu veniat raro occidit . 
 Sed puncta modico impetu inflicta , facit lethale vulnus . 
Quinta via sumitur 
 ex detectione percutientis . 
 Nam bonus bellator , 
 si potest , 
 sic debet aduersarium laedere , 
 ut tamen ipse non laedatur . 
 Omnis ergo ille modus percutiendi est magis eligendus , 
 secundum quem seriens minus discooperitur et detegitur ; 
 quia sic feriendo , 
 minor laesio ei potest accidere . 
 Quare cum percutiendo punctim 
 etiam tecto corpore possit nimis aduersarius laedi , 
 melius est percutere punctim 
 quam caesim . Percutiendo enim caesim oportet eleuare brachium dextrum : 
 quo eleuato dextrum latus nudatur 
 et discooperitur , 
 et datur hosti via , 
 ut possit nos laedere . 
 Nam leuius infertur laesio et nocumentum corpore nudato , quam tecto . 
