Circa regimen regni et ciuitatis 
 ( ut superius dicebatur ) 
 erant quatuor pertractanda , 
 videlicet qualis debet esse Rex siue Princeps , 
 quales consiliarii , 
 quales iudices , 
 et qualis populus . 
 Expeditis ergo tribus , 
 restat dicere de quarto , 
 scilicet de populo . 
 Sed cum ad sciendum qualis debet esse populus , 
 et quomodo debeat se habere ad principantem , 
 non modicum amminiculetur 
 scire 
 quid sit ciuitas , 
 et quid regnum . Intendimus in hoc capitulo declarare et diffinire , 
 quid sit ciuitas , 
 et quid regnum . Sciendum igitur 
 quod cum ciuitas sit aliquo modo 
 quid naturale , eo quod naturalem habemus impetum ad ciuitatem constituendam : 
 non tamen efficitur , 
 nec perficitur ciuitas , 
 nisi ex opere , 
 et industria hominum . 
 Quae autem ex arte humana efficiuntur , 
 diffiniuntur , 
 et cognoscuntur potissime ex fine et bono , 
 ad quod ordinantur : 
 ut potissime scimus 
 quid sit domus , 
 et qualis debeat esse domus , 
 si sciuerimus ipsam esse facta propter hoc bonum , 
 ut nos defendat a pluiis et caumatibus ; 
 quare si scire volumus 
 quid est ciuitas , 
 enumeranda sunt bona illa ad quae deseruit constitutio ciuitatis , 
 et animaduertendum est quod bonorum illorum sit potius . Narrat quidem Philosophus 3 Politic’ 
 volens diffinire 
 quid sit ciuitas , 
 sex bona ad quae ciuitas ordinatur . 
 Est enim ciuitas constituta populo propter communitatem siue communicationem loci , 
 ut homines simul cohabitent . 
 Consurgit enim ex hoc quaedam iocunditas 
 et delectatio : 
 nam nullius sine socio iocunda est possessio . 
 Si quis enim magna multitudine argenti et auri polleret , 
 et omnibus victualibus abundaret , 
 et si non viueret in societate , 
 ut alii suam magnificentiam perciperent , 
 et ut eis sua bona communicare posset , non multum reputaret illa . Facta est ergo ciuitas , ut homines simul in uno loco viuentes , 
 iocunde 
 et delectabiliter conuersentur . 
 Secundo ciuitas est constituta non solum propter iocunde 
 et delectabiliter conuersari , 
 sed propter ipsum viuere . 
 Nam homines in eadem ciuitate existentes deseruiunt sibi ad vitam , 
 et unus alteri subuenit in iis quae sunt necessaria vitae : 
 quod sic esse non posset , 
 si homines solitarii morarentur . 
 Tertio facta fuit ciuitas compugnationis gratia , 
 et propter non iniustum pati . 
 Nam quia homo unus solitariam vitam ducens , 
 non est sufficiens resistere impugnantibus , 
 et vitare iniurias 
 et iniustitias sibi factas ; 
 constituta fuit ciuitas , 
 ut homo qui solitarius se non potest tueri 
 ab hostibus existens pars multitudinis , 
 tute et absque formidine viueret . 
 Quarto fuit ciuitas ordinata propter commutationes et contractus . 
 Dicebatur enim supra cum de legibus tractabamus , 
 quod facere commutationes , et contractus erant 
 secundum ius gentium , 
 et erat proprium humano generi : 
 quia enim nullus homo habet omnia sufficientia ad vitam , 
 nisi commutet ea quibus abundet in illa a quibus deficit , 
 ideo necessariae fuerunt emptiones , venditiones , commutationes , et contractus , 
 quae omnia 
 quia facilius fiunt hominibus simul conuiuentibus , constituta fuit ciuitas , 
 ut homines simul conuiuerent . 
 Quintum bonum ad quod ciuitas ordinatur , 
 est communicatio connubiorum . 
 Nam homines simul conuiuentes ad inuicem amicitiam contrahunt , 
 et ut firmius se diligant , 
 vel propter aliquod aliud bonum , 
 quod vident inde consurgere , 
 iungunt 
 connubia et fiunt ad inuicem affines . 
 Sextum bonum propter quod est ciuitas constituta , 
 est viuere eligibiliter 
 et virtuose . Nam magis possunt puniri delinquentes 
 et malefici , 
 si homines simul conuiuant in ciuitate , 
 quam si morarentur dispersim , 
 et vitam solitariam ducerent . Inde est igitur 
 quod timore poenae multi desinunt malefacere , 
 et assuescunt ad operationes bonas : 
 quod faciendo , 
 disponuntur , 
 et fiunt boni , 
 et virtuosi . 
 Quoniam igitur virtutes 
 et opera virtuosa sunt maxima bonorum , 
 licet propter omnia praedicta bona sit aliquo modo ciuitas constituta , potissime 
 tamen constituta est propter viuere eligibiliter 
 et victuose . 
 Quare si a maiori fine , 
 et a maiori bono 
 quod intenditur in re accipienda est eius notitia , benedictum est 
 quod dicitur 3 Polit’ 
 quod unitas loci , communicatio connubiorum , compugnationis gratia , 
 commutatio rerum , et cetera talia sunt ea , 
 sine quibus non habet esse ciuitas . Principaliter tamen est ciuitas constituta propter bene , 
 et virtuose , 
 et feliciter viuere . 
 Si igitur quaeratur 
 quid est ciuitas ? 
 Dici debet 
 quod est communicatio ciuium propter bene , 
 et virtuose viuere ; 
 et propter perfectam , 
 et per se sufficientem vitam . 
 Viso quid est ciuitas , 
 de leui videri potest 
 quid est regnum . 
 Nam regnum supra ciuitatem videtur addere multitudinem nobilium et ingenuorum . Est enim ciuitas pars regni ; 
 et in regno est maior multitudo , 
 et sunt plures nobiles et ingenui , 
 quam in ciuitate una . Potest ergo sic diffiniri regnum , quod est multitudo magna , 
 in qua sunt multi nobiles 
 et ingenui , 
 viuentes 
 secundum virtutem , 
 ordinati sub uno viro optimo , 
 ut sub rege . Viuere enim secundum virtutem , 
 est finis principaliter intentus in quolibet ciue , 
 in qualibet ciuitate , 
 et in toto regno . 
 Nam 
 secundum Philos’ in Polit’ Idem finis est unius ciuis , 
 et totius ciuitatis . Sic etiam dicere possumus , 
 quod idem est unius rectus ciuitatis , 
 et totius regni . 
 Debet enim Rex , 
 si sit verus et rectus idem intendere in uno ciue , 
 et in tota ciuitate , et in regno toto . 
 Nam cura peruigili studere debet , 
 ut quilibet ciuis virtuose se habeat , 
 ut tota ciuitas virtuosa existat , 
 et ut totum regnum bene et virtuose viuat . 
 Sed si quilibet ciuis debet virtuose se habere ; 
 quia secundum Philos’ in Polit’ 
 secundum quod aliquis excedit alios in potentia 
 et dignitate , 
 sic debet eos excedere in bonitate et virtute : 
 decet nobiles 
 et ingenuos esse magis bonos et virtuosos quam ciues alios : propter quod regem ipsum tanquam omnibus excellentiorem decet esse optimum , et 
 quasi semideum . Inde est igitur quod regnum dicitur esse multitudo , 
 in qua sunt multi nobiles 
 et ingenui : 
 non quocunque modo se habentes , 
 sed viuentes 
 secundum virtutem , 
 et ordinari sub uno viro optimo , 
 ut sub Rege . 
 Ostenso quid est ciuitas , 
 et quid regnum : 
 de leui patere potest , 
 qualis debeat esse populus existens in ciuitate et regno . 
 Nam si ciuitas et regnum principaliter ordinatur 
 ad vitam bonam et virtuosam , 
 habitatores regni et populum existentem in ciuitate et regno , oportet esse talem , 
 quod viuat bene et virtuose . Inde est ergo quod ait Philosop’ 3 Politicorum quod magis est ciuis abundans in bonis operibus virtuosis , 
 quam si abundaret in diuitiis , 
 vel in nobilitate generis , 
 vel aliis exterioribus bonis : 
 Credunt ergo multi esse ciues , 
 et esse de regno . 
 Si in regno habeat domos multas possessiones magnas : 
 sed magis sunt de regno abundantes in operibus virtuosis , et obseruantes leges rectas , 
 et statuta regni , 
 quam habentes nobilitatem generis , ciuilem potentiam , et multitudinem ipsorum bonorum exteriorum . 
