Licet omnes patres deceat solicitari circa proprios filios , 
 ut patet per rationes superius assignatas : 
 maxime tamen decet Reges , 
 et Principes talem solicitudinem gerere . 
 Quod triplici via venari possumus . 
 Prima via sumitur , 
 ex eorum intelligentia . Secunda , 
 ex bonitate filiorum . 
 Tertia vero , 
 ex utilitate regni . 
 Prima via sic patet . 
 Nam 
 secundum Philosophum in de Animalibus , 
 quod est ex animalibus intelligentius , 
 magis habet solicitudinem circa filios : 
 naturale est enim quemlibet diligere sua opera , 
 ut Philosophus in Ethicorum unde et patres naturaliter diligunt filios , et poetae sua poemata tanquam proprium opus . 
 Quando ergo aliquis est intelligentior , 
 et magis cognoscit proprium opus , 
 tanto maiori solicitudine et dilectione mouetur circa illud . 
 Patres ergo 
 tanto magis debent solicitari circa filios , 
 quanto predentiores sunt , 
 et quanto maiori intelligentia vigent . 
 Sed cum habitum sit quod Reges , 
 et Principes 
 et uniuersaliter omnes dominantes , 
 si debeant naturaliter dominari , 
 oportet quod polleant prudentia et intellectu : 
 tanto decet Reges et Principes magis solicitari circa proprios filios quam ceteri , 
 quanto in eis magis vigere 
 debet mentis industria et prudentia regitiua . Secunda via ad inuestigandum hoc idem , sumitur ex bonitate filiorum . 
 Decet enim filios Regum et Principum maiori bonitate 
 pollere quam alios : 
 quia secundum Philosophum in Politicâ€™ 
 secundum quod aliqui sunt in maiori statu et in altiori dignitate , 
 sic debent meliores esse , 
 et esse magis perfecti scientia et virtutibus . Congruum enim est 
 qui alios regere cupit , 
 ut si adeo prudens 
 et bonus , 
 ut ceteri ex ipso possint sumere viuendi exemplum . Filii ergo regum licet non omnes sint reges , 
 tamen 
 quia singuli constituuntur in aliquo principatu 
 et in aliquo dominio , 
 in quo oportet eos alios gubernare ; 
 maxime decet eos esse prudentes 
 et bonos . 
 Et cum filii perueniunt ad maiorem bonitatem 
 et prudentiam , 
 si patres circa eos sint soliciti , 
 quam circa ipsos se habeant negligenter , 
 tanto decet Reges 
 et Principes magis solicitari circa proprios filios , 
 quanto filii eorum pollere debent maiori prudentia 
 et ampliori bonitate . 
 Tertia via ad hoc ostendendum sumitur ex utilitate regni . Bonitas enim regni dependet ex bonitate eorum 
 qui sunt in regno , 
 et maxime dependet ex bonitate principantium in ipso . 
 Nam sicut sanitas corporis naturalis dependet ex sanitate omnium membrorum , 
 et maxime ex sanitate cordis 
 et membrorum principalium , 
 eo quod cor et principalia membra habent influere in alia et rectificare ipsa : 
 sic bonitas regni dependet ex bonitate omnium ciuium ; 
 maxime tamen dependet ex iis 
 qui principantur 
 et dominantur in regno . 
 Utile est ergo toti regno habere bonos ciues , 
 sed utilius est habere bonos principantes , 
 eo quod principantis sit alios regere et gubernare : 
 tanto ergo magis decet Reges et Principes solicitari circa proprios filios , 
 ut polleant prudentia 
 et bonitate ; 
 quanto maior utilitas consurgit ipsi regno ex bonitate filiorum Regum , 
 qui debent habere principatum et dominium in regno ; 
 quam ex bonitate et prudentia aliorum . 
