Circa finem 7 Politicor’ 
 docet Philosophus iuuenes cohibendos esse circa locutionem , 
 visionem , 
 et auditum : 
 non enim decet pueros qualitercunque loqui , 
 nec decet eos qualiacunque videre , 
 vel qualiacunque audire ; 
 sed est ibi modus aliquis adhibendus . Circa locutionem quidem iuuenes tripliciter peccare videntur . Primo , 
 quia de facili loquuntur lasciua . Secundo , 
 quia de leui loquuntur falsa . Tertio , 
 quia ut plurimum loquuntur fatua et imprae meditata . Loquuntur enim de leui lasciua , 
 quia 
 ( 
 ut superius in primo libro dicebatur ) iuuenes sunt insecutores passionum , 
 et ad lasciuiam proni . Quare cum semper sit adhibenda cautela ubi periculum imminet , 
 cohibendi sunt iuuenes a locutione lasciua , 
 et a sermonibus turpibus : 
 et sunt increpandi 
 et etiam corrigendi , 
 si eos talia loqui contingat . 
 Ratio autem quare sunt a sermonibus turpibus prohibendi , 
 est 
 secundum Philosophum , 
 quia ex talibus locutionibus 
 de facili ad opera turpia inclinantur : 
 ipsa enim locutio turpem facit in nobis memoriam delectabilium illicitorum : 
 qua facta , augetur concupiscentia circa illa : concupiscentia vero augmenta facilius inclinamur 
 ad ipsa : 
 propter quod bene dictum est , 
 quod corrumpunt bonos mores colloquia praua . Cohibendi ergo 
 et corrigendi sunt iuuenes , 
 ne loquantur lasciua . 
 Secundo sunt cohibendi et corrigendi ; 
 ne loquantur falsa . 
 Nam 
 ( ut superius diximus ) iuuenes sunt de facili mentitiui : 
 cum ergo consuetudo sit 
 quasi altera natura , 
 ex quo iuuenilis aetas inclinat eos 
 ad dicendum falsum et mendacium , 
 quod secundum Philosophum 4 Ethicor’ est per se prauum et fugiendum , 
 per debitas monitiones et correptiones inducendi sunt 
 ut relinquentes mendacium adhaereant veritati , 
 quae 
 secundum Philosophum in eodem 4 Ethic’ est per se bona 
 et laudabilis . Tertio cohibendi sunt , 
 ne absque praemeditatione loquantur . Nam iuuenes sunt inexperti , 
 et pauca cognouerunt : 
 quia ergo pauca cognoscunt , 
 ad pauca respicientes enunciant facile , 
 idest enunciant cito et debiliter , 
 quare monendi sunt , 
 ne statim ad interrogata respondeant . 
 Licet enim nullus repente fiat summus , 
 et iuuenes non statim possint esse perfecti et prudentes ; 
 tamen si assuefiant , 
 ut praemeditati respondeant , 
 et ut prae cogitent in sermonibus proferendis , 
 per successionem temporis disponentur 
 ut proferant sermones irreprehensibiles . Viso qualiter paedagogi 
 et doctores iuuenum debent eos instruere quomodo se habeant ad loquelam . Restat videre , quomodo sunt instruendi , ut se habeant circa visum . 
 In visione autem iuuenum duplex cautela est adhibenda . 
 Primo quantum ad visibilia . 
 Secundo quantum ad modum videndi . 
 Quantum ad visibilia quidem , 
 quia sicut non decet eos turpia sequi : 
 sic indecens est eos turpia videre . 
 Ratio autem eius assignatur a Philosopho 7 Polit’ 
 ubi ait , 
 quod omnia prima amamus magis : 
 propter quod oportet ab ipsis iuuenibus extranea facere 
 quaecunque sunt turpia , 
 et quaecunque infectionem habent : 
 quia quae primo aspiciuntur , 
 cum maiori admiratione videntur , 
 quare magis sumus attenti circa illa , 
 et per consequens ea magis memoriter retinemus . Iuuenes igitur , 
 quia eis 
 quasi omnia sunt noua , 
 maiori ardore feruntur 
 in illa quae vident . 
 Quare si contingat eos videre turpia , 
 magis recordantur de illis , 
 et per consequens inclinantur ad concupiscendum ea . 
 Unde et Philosophus prohibet , 
 ut non solum prohibeantur iuuenes ad videndum turpia in re , 
 sed etiam in picturis 
 et in imaginibus : 
 ut si mulieres nudae essent depictae vel sculptae , 
 non essent iuuenibus ostendendae . 
 Nam quia satis illa aetas de se prouocatur ad lasciuiam 
 et ad passiones insequendas , non oportet ipsam per visionem turpium ad ulteriorem prouocare . 
 Secundo adhibenda est cautela in iuuenibus , 
 ut instruantur quod palpebras oculorum cum maturitate eleuent , 
 ut non habeant oculos vagabundos . Inclinatur enim aetas illa ( eo quod omnia respiciat tanquam noua ) 
 ut omnia videre velit , 
 et circa omnia visu vagatur : 
 quod in Regibus , 
 et Principibus valde est indecens , 
 si habeant oculos vagabundos . Nam ex hoc iudicantur leues corde , 
 et paruifici , et pusillanimes : 
 eo quod videantur de omnibus admirari . Eos igitur 
 qui debent principari 
 et dominari etiam ab ipsa infantia monendi sunt de modo videndi , 
 ut mature se habeant circa eleuationem oculorum , 
 et circa videndi modum : 
 nam facilius quis vir factus obseruat quod ab infantia assueuit . Ostenso , 
 quomodo instruendi sunt iuuenes quantum ad loquelam , 
 et visionem : 
 restat ostendere , 
 quomodo sunt instruendi , 
 ut se habeant ad auditum . 
 Circa quem ( quantum ad praesens spectat ) 
 etiam duplex cautela est adhibenda . Primo , 
 quantum ad res auditas . Secundo , 
 quantum ad eos quos audit . In rebus autem auditis obseruatur cautela quantum ad iuuenes , 
 si prohibeantur 
 ab auditione turpium . 
 Nam secundum philosophum vii Polit’ 
 ubi de hac materia loquitur , 
 prohibendi sunt iuuenes , 
 ne audiant quodcunque turpium : 
 quia audire , 
 est prope ad ipsum facere . 
 Ideo ergo 
 secundum Philosophum cohibendi sunt iuuenes ab auditione turpium : 
 quia ex hoc de facili inclinantur ad opus . Secundo , 
 adhibenda est cautela in ipsis iuuenibus 
 quantum ad eos quos audiunt : 
 quia sicut decens est audire eos honesta , 
 et pulchra , et indecens audire turpia : 
 sic decet eos audire viros bonos 
 et honestos , 
 et cohibendi sunt 
 ne audiant maliloquos et inhonestos . 
