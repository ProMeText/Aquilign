Differunt autem gloria , 
 et fama ab honore , et laude : 
 quia honor , et laus sunt causa famae , et gloriae : 
 ex hoc enim est aliquis in fama , et gloria , 
 quia laudatur , 
 et honoratur . 
 Honor autem differt a laude , 
 quia est uniuersalior ea : 
 nam laus proprie non est nisi per signa vocalia ; 
 sed honor esse habet per quaecunque signa exteriora : 
 unde dicitur 1 Rhetoric’ 
 quod partes honoris sunt sacrificia , 
 recordationes in metris , decantatio , 
 aut solutae orationis ad laudem recitatio , 
 primi consessus , 
 et caetera talia exteriora signa pertinentia ad reuerentiam . 
 Gloria quidem et fama pro eodem accipi consueuit : 
 nam gloria est quaedam clara notitia de aliquo : 
 est enim gloria claritas quaedam : 
 haec etiam est fama , 
 quia fama est quaedam clara cum laude notitia . 
 Si tamen vellemus aliquo modo 
 distinguere 
 inter gloriam , et famam : diceremus quod fama oritur ex gloria : 
 erit ergo hic ordo , 
 quia gloria oritur ex honore : 
 nam ex hoc quod aliquis est in magno honore , 
 et in magno apparatu , 
 ex hoc apparet clarus , et gloriosus : fama autem oritur ex honore et gloria , 
 quia ex hoc quod aliquis est in honore , et gloria , 
 habetur in fama et pretio . Accipiendo sic gloriam , 
 et famam large , 
 et pro eodem , 
 posset forte alicui videri felicitatem ponendam esse in fama et gloria , 
 eo quod ipse possit esse magnae latitudinis , 
 cum ad diuersas partes diuulgare possit : 
 et magnae diuturnitatis , 
 cum per multa tempora contingat ipsam indelebilem esse . 
 Videtur ergo quod maxime Princeps in hoc suam felicitatem ponere debeat , 
 dicente Philosopho 5 Ethic’ 
 quod merces quaedam danda est Principibus , 
 haec autem est honor et gloria , 
 quibus si contenti non sint , 
 Tyranni fiunt . 
 Sed hoc stare non potest ; 
 quod triplici via venari possumus . 
 Quantum enim ad praesens spectat , 
 ut satis potest patere per habita , 
 felicitas non est tantum signum boni , 
 sed est etiam perfectum , 
 et per se sufficiens bonum . Secundo felicitas inest tantum bonis , 
 et beatis , 
 non autem infelicibus , 
 et prauis . 
 Tertio est in interioribus bonis , 
 non in his quae exterius existunt . Fama autem e contrario , est magis signum bonitatis , 
 quam sit ipsa bonitas . Et non solum competit bonis , 
 sed etiam ut plurimum competit ipsis prauis . 
 Rursus magis innittitur exterioribus signis , 
 quam interiori bonitati . 
 Si enim fama alicuius ideo existit , 
 quia apud homines de ipso habetur quaedam laudabilis , 
 et clara notitia , 
 cum scientia nostra non sit ipsa res , 
 nec sit causa rerum , 
 sed magis sit signum earum , 
 et quid causatum ab eis : fama nec est bonitas nostra , 
 nec ab ea dependet bonitas nostra , 
 sed solum est quoddam apparens signum nostrae bonitatis . In ea igitur felicitas nostra esse non potest . Secundo hoc stare non potest , 
 quia fama , et gloria 
 apud homines non solum habetur de bonis , 
 sed etiam de hominibus prauis : 
 quia enim multoties in iudicando decipimur , 
 contingit ut plurimum illa detestanda peruersitas ; 
 quod boni , et digni non habentur in pretio , 
 et praui , 
 et infelices sunt in gloria et in fama . 
 Tertio in fama non est ponenda felicitas , 
 quia magis innititur exterioribus signis , 
 quam interiori bonitati : 
 nam Homo non intuetur 
 nisi ea quae foris parent : 
 non enim videmus ipsas cogitationes mentis , non ipsas virtutes , et malitias in animo existentes : 
 sed si iudicamus aliquem bonum , 
 et virtuosum , 
 hoc est ex his quibus exterius innotescit . 
 Sicut enim ad hoc quod aliquis honoretur , 
 sufficit quod exterius bonus appareat : 
 sic ad hoc quod aliquis sit apud homines in fama , 
 et gloria , 
 sufficere videtur , 
 quod exterius bona praetendat . 
 Quare cum Regem deceat esse totum diuinum , 
 et quasi semideum , 
 inconueniens est felicitatem ponere in eo , 
 quod est signum bonitatis , 
 quam sit bonitas , 
 et quod ipse praui participare possunt , 
 et magis innittitur exterioribus signis , quam interiori bonitati : 
 inconueniens enim est , 
 quod Rex se credat esse felicem , 
 si sit famosus apud Homines , 
 vel si sit in populis gloriosus . 
 Non igitur debet Rex se credere esse beatum , 
 si sit in gloria apud homines : 
 attamen beatus est , 
 si sit in gloria 
 apud Deum . Dictum enim est , 
 quod gloria et fama , 
 est quaedam clara cum laude notitia . Dei autem notitia 
 ( ut ad praesens spectat ) in tribus differt a notitia nostra : 
 nam notitia Dei causat res , 
 notitia nostra causatur a rebus , ut vult Commen’ 12 Met’ . 
 Rursus notitia Dei est infallibilis , 
 notitia nostra pluries fallitur . 
 Amplius notitia Dei est de ipsis intimis nostris , 
 notitia vero nostra per se , 
 et directe solum exteriora comprehendit : 
 bonitas ergo nostra per se dependet a notitia Dei , 
 tanquam effectus a sua causa . 
 Rursus circa bonitatem nostram notitia 
 Dei non fallit , 
 cum scientia sua falli non possit . Amplius bonitatem , 
 et malitiam nostram intimam Deus clare videt , 
 et percipit . 
 Non igitur esse potest , 
 quod aliquis 
 apud Deum sit in gloria , 
 et in fama , vel sit apud ipsum in clara notitia cum laude , 
 nisi sit bonus , 
 et beatus , 
 ut exigit status suus . 
 Licet ergo sic sit de notitia Dei , 
 et de fama , 
 et de gloria apud ipsum Deum , 
 nequaquam tamen in fama , 
 et in gloria hominum felicitas est ponenda . 
 Quod vero dicebatur , 
 quod est diuturna et lata . 
 Dici potest , 
 quod e conuerso , 
 quia est modica et arta : 
 nam 
 secundum Boetium fama Romani populi nunquam transiuit Caucasum montem . Quomodo ergo fama unius hominis per uniuersam terram se extendet ? Sed , cum tota terra sit 
 quasi punctus respectu caeli , 
 et secundum Astronomos 
 quaelibet stella fixa visu notabilis sit maior tota terra , 
 arta et exigua est fama cuiuslibet hominis . 
 Rursus homini fama est breuis 
 non diuturna , 
 cum totum tempus vitae praesentis sit quasi punctale respectu Dei aeternitatis : 
 cum enim Homo 
 secundum intellectum sit immortalis , 
 in eo debet felicitatem ponere , 
 quod immortaliter et perpetuo durare possit . 
 Quod vero dicebatur mercedem tribuendam esse Regibus , 
 et hunc esse honorem 
 et gloriam . Non est intelligendus textus Philosophi , 
 quod Reges principaliter pro suo merito quaerere debeant gloriam , 
 et famam Hominum , 
 quia modicus esset eorum fructus : 
 sed hoc pro tanto dictum est , 
 qua decet Reges , et Principes esse magnificos , 
 et magnanimos . 
 Magnanimi autem licet non intendant principaliter honorem , 
 sed bonum : 
 honor tamen eos consequitur , 
 et decet eos acceptare honorem sibi exhibitum , 
 non habentibus Hominibus aliquid maius , 
 quod eis tribuant , 
 ut dicitur 4 Ethic’ , 
 non quod honor fit condigna retributio eis , 
 ut ibidem dicitur . Acceptare ergo honorem tanquam retributionem condignam , potest intelligi dupliciter , 
 vel ratione ipsius honoris in se , vel ut procedit 
 ex affectione dantium . 
 Honor autem in se , 
 cum non sit nisi quoddam signum , 
 et quoddam testimonium bonitatis , 
 ut patet , 
 non est condigna retributio in vita . 
 Attamen ut huiusmodi honor procedit ex affectione dantium , 
 habet ibi esse quaedam congrua remuneratio : 
 nam eo ipso , 
 quod dantes non habent aliquid 
 maius quod retribuant , 
 congruit Principi hoc modo honorem exhibitum acceptare . Propter quod ( ut plane patet ) 
 in huiusmodi retributione acceptatur affectio dantium , 
 et non proprie honor datus . 
 Quod si tamen Principes non acceptarent hanc affectionem dantium , 
 sed requirerent a gente sibi commissa alia exteriora bona , 
 ut puta aurum , 
 vel argentum , 
 vel diuitias alias , 
 Tyranni essent : 
 nam ex hoc efficerentur populi praedatores . 
 Quod non decet regiam maiestatem suam 
