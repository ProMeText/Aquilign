Philosophus 5 Politicâ€™ narrat tria , 
 in quibus Rex alios debet excedere . Dicit enim , 
 quod antiquitus Reges a triplici excessu constituebantur . 
 Primo ab excessu beneficii . 
 Nam quia populus non percipit 
 nisi sensibilia bona , 
 quos videt esse liberales et beneficos , 
 nimis ardenter mouetur in eorum amorem , 
 et optat eos habere in dominos . Inde est quod antiquitus plures sic praeficiebantur in Reges . 
 Nam si aliquis fuerat primo beneficus , 
 gens illa tracta ad amorem eius praeficiebat ipsum in Regem . Secundo potest aliquis praefici in Regem ab excessu virtuosarum actionum : 
 nam 
 quia bonorum virtuosorum est diligere bonum commune potius quam priuatum , 
 ideo reputatur dignus 
 ut praeficiatur in Regem 
 qui a populo creditur virtuosus . 
 Tertio consueuit praefici aliquis in Regem ab excessu potentiae 
 et dignitatis . 
 Nam quia probabile est nobiles et potentes , 
 magis verecundari operari turpia quam alios : 
 et quia tales 
 ut plurimum vel sunt 
 vel creduntur esse magis apti ad principandum , 
 ideo pluries per hunc modum antiquitus aliqui regna obtinuerunt . 
 Si ergo ex talibus excessibus Rex generatur 
 et praeficitur , 
 si recta sit generatio eius , oportet 
 huiusmodi excessum peramplius 
 et perfectius reperiri in rege iam in dignitate regia constituto . 
 Sic enim videmus in generationibus naturalium , 
 quod si generatur ignis per rarefactionem 
 et caliditatem , 
 quia materia tunc ignitur 
 cum calefit 
 et rarefit , 
 oportet raritatem 
 et calorem perfectius reperiri in igne iam generato 
 et in esse constituto . 
 Quare si excessus beneficii actionis virtuosae 
 et potentiae possunt esse causa ut rite aliquis constituatur in regem , 
 decens est tales excessus in ipsa monarchia perfectius reperiri . Decet enim ipsum regem volentem 
 recte regere 
 ( quantum ad praesens spectat ) ad tria solicitari . Primo , 
 ut ametur a populo . Secundo , ut cura peruigili procuret commune bonum . 
 Tertio , 
 ut castiget et puniat mouentes seditiones 
 et turbantes populum . 
 Quare expedit regem habere praedictos tres excessus . 
 Nam si abundet 
 in beneficiis tribuendis , 
 diligetur a populo . 
 Si excellat in actionibus virtuosis , 
 procurabit commune bonum : 
 quia si virtutis est , 
 tendere in bonum , 
 eius erit magis tendere in maius bonum , 
 bonum ergo gentis 
 et commune 
 quod est diuinius quam aliquod bonum singulare , magis procurabit vir bonus 
 et virtuosus , quam bonum aliquod proprium 
 et priuatum . Tertio expedit eum abundare in ciuili potentia , ut possit corrigere volentes insurgere , 
 et turbare pacem regni . 
 Viso in quibus Rex alios debet excedere : 
 restat ostendere , 
 quomodo differat a Tyranno . 
 Tangit autem Philosophus 5 Politicorum quatuor differentias 
 inter tyrannum et regem . Prima est , 
 quia Rex respicit bonum commune : 
 tyrannus vero bonum proprium . 
 Nam regnum est principatus rectus , 
 tyrannis vero est dominium peruersum . 
 Cum ergo bonum gentis sit diuinius bono unius , 
 peruerse dominatur 
 qui spreto bono communi intendit bonum proprium . 
 Ex hac autem differentia prima sequitur secunda : 
 videlicet 
 quod tyrannus intendit bonum delectabile : Rex vero bonum honorificum . 
 Nam sicut inenarrabile est 
 quanto quis delectatur in bono proprio , 
 sic quasi inenarrabile est quantus honor sequitur , 
 et quanto honore est dignius intendens commune bonum . 
 Quare si tyrannus intendit bonum proprium 
 et priuatum , 
 sequitur quod eius intentio versetur circa bonum delectabile . 
 Sed intentio Regis versatur 
 circa bonum honorificum , 
 eo quod ipse intendat commune bonum . 
 Ex hac autem secunda differentia sequitur tertia ; 
 videlicet quod intentio tyrannica est circa pecuniam . 
 Tyrannus 
 quia spreto communi bono non curat 
 nisi de delectationibus propriis , maxime versatur sua intentio circa pecuniam , credens se per eam posse huiusmodi delectabilia obtinere . 
 Sed regis intentio versatur circa virtutem , 
 et ut ciues sint virtuosi : 
 quia ex hoc maxime resultat bonum honorificum , 
 et commune . 
 Ex hac autem differentia 
 tertia sequitur quarta videlicet quod tyrannus non curat custodiri a ciuibus , 
 sed ab extraneis : 
 Rex vero vult custodiri ab ipsis ciuibus , 
 et a genitis in proprio regno . Nam tyrannus 
 eo quod spreto communi bono non curat 
 nisi de delectationibus propriis , videns se esse onerosum 
 et tediosum ab iis 
 qui sunt in regno , 
 totam suam custodiam corporis committit extraneis : 
 sed Rex econuerso 
 eo quod videat se maximam curam habere de bono regni et communi , 
 maxime confidit de his qui sunt in regno . Ideo facit se custodiri a propriis , 
 non ab extraneis . 
