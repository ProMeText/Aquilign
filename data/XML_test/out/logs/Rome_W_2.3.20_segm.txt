Dicto quales debent esse ministri Regum et Principum , 
 et qualiter Reges et principes debeant se habere de ipsis : 
 restat ut dicamus qualiter in mensis . 
 Principum circa eloquia habere se debeant 
 tam ipsi Reges et Principes 
 et omnes recumbentes 
 cum eis , 
 quam etiam ministrantes . Possumus autem duplici via ostendere , 
 quod non decet in mensis Regum et Principum 
 et uniuersaliter omnium nobilium 
 et 
 etiam omnium ciuium abundare eloquiis . Prima via sumitur ex eo quod hoc repugnat ordini naturali . 
 Secunda ex eo quod contradicit bonitati morum . Prima via sic patet . Nam , 
 ut dicitur primo Poliâ€™ 
 tunc secundum naturam unumquodque perficitur , 
 quando unum organum ordinatur 
 ad unum opus . 
 Immo quia in operibus naturae non debet esse confusio , 
 cum opera eius sint ab ipso deo et intelligentiis ordinata : 
 dato quod natura faciat idem organum ad duo opera , 
 ne sit in operibus confusio , 
 et ne unum impediat aliud , 
 contra naturalem ordinem est 
 cum per illud organum intendimus circa unum illorum operum , 
 si per illud tempus non cessemus ab alio . 
 Quare cum 
 secundum Philosophum in tertio de Anima , 
 lingua congruat in duo opera naturae , 
 ut in gustum , 
 et locutionem contra naturalem ordinem est , 
 cum huiusmodi organum 
 exercemus 
 ad illud opus quod est gustare , 
 quod sit in mensa tempore comestionis , 
 si tunc temporis non cessemus ab opere alio quod est loqui , 
 repugnat ergo hoc ordini naturali . 
 Secundo repugnat bonitati morum . 
 Nam si recumbentes in mensa erga multiloquium insistant , 
 quia vinum videtur eloquia multiplicare , 
 et homines abundantes vino quasi calefacti 
 et audaces , libenter in verba prorumpunt , videbuntur magis esse ebrii quam sobrii . Reges ergo 
 et Principes , 
 quos decet maxime temperatos esse , et obseruare ordinem naturalem omnino in suis mensis , 
 ordinare debent 
 ut recumbentes in multiloquia non prorumpant decet 
 etiam hoc uniuersaliter nobiles 
 et omnes ciues , 
 quia congruum est etiam et ipsos participare virtutes 
 et bonos mores . 
 Sed si recumbentes , 
 ne tollatur naturalis ordo , 
 et ne intemperati appareant , 
 decet in mensis vitare sermonum multitudinem , 
 decet 
 etiam hoc ipsos ministrantes , 
 ne negligatur , et impediatur ordo , et dispositio ministrandi . 
 Immo si ad mensas Regum 
 et Principum aliqua utilia legerentur , 
 ut simul , 
 cum fauces recumbentium cibum sumunt , earum aures doctrinam perciperent ; esset omnino decens et congruum . 
 Ordinare igitur deberent Reges et Principes , 
 ut laudabiles consuetudines regni , 
 si tales sunt in scripto redactae , 
 vel etiam laudabilia gesta praedecessorum suorum , 
 et maxime eorum 
 qui sancte 
 et religiose se habuerunt ad diuina , 
 et qui iuste 
 et debite regnum rexerunt , legerentur ad mensam ; 
 vel legeretur ad mensam liber de regimine Principum , 
 ut etiam ipsi principantes instruerentur , 
 qualiter principari deberent ; 
 et alii docerentur , 
 quomodo est principibus obediendum . Haec ergo , 
 vel alia utilia tradita 
 secundum vulgare idioma , 
 ut omnes per ea edoceri possent , in mensis Regum et Principum legenda essent . 
 His ergo sic pertractatis circa regnum domus , 
 licet quaedam alia particularia tractari possent , 
 tamen quia non omnia particularia sub narratione cadunt , 
 proponimus 
 ea silentio pertransire , imponentes finem huic secundo Libro , 
 in quo de regimine domestico 
 secundum modulum nostrae scientiae artem tradidimus , 
 immo eius auxilio , 
 a quo omnis bonitas , et sufficientia habet esse . 
 Secundi libri de regimine Principum , 
 in quo tractatur de regimine domus , finis . D . AEGIDII ROMANI Ordinis Fratrum Eremitarum Sancti Augustini , De regimine Principum Liber tertius : in quo declaratur 
 quomodo maiestas regia praeesse debeat ciuitati et regno . 
