Si Rex aut Princeps gentem sibi commissam vult debite gubernare , 
 et scire desiderat 
 quod sit eius officium : 
 diligenter considerare debet in naturalibus rebus . 
 Nam si natura tota administratur per ipsum Deum , 
 qui est Princeps summus , 
 et Rex regum , 
 a quo rectissime regitur uniuersa tota natura : 
 quare a regimine , 
 quod videmus in naturalibus , deriuari debet regimen , 
 quod trahendum est in arte de regimine regum ; 
 est enim ars imitatrix naturae . 
 In naturalibus autem sic videmus , 
 quod natura primo dat rebus 
 ea per quae possunt consequi finem suum . Secundo dat eis ea per quae possunt prohibentia remouere . 
 Tertio per huiusmodi collata naturaliter intendunt in suos fines siue in suos terminos . 
 Ut natura dat igni leuitatem , 
 per quam potest tendere sursum . 
 Secundo dat ei calorem , 
 per quem agit et resistit contrariis . Tertio ignis 
 per ea quae accepit a natura , 
 naturaliter tendit sursum . 
 Ergo 
 ad hoc quod regimen sit bonum 
 et naturale , 
 tria requiruntur . Primo , 
 ut populus taliter disponatur et ordinetur , 
 ut possit consequi finem intentum . Secundo , 
 ut remoueantur prohibentia 
 et deuiantia ab huiusmodi fine . Tertio , ut dirigatur et promoueatur in finem praedictum . 
 Sic enim videmus in sagitta dirigenda in signum aliquod : 
 quia primo efficitur recta , 
 ut possit melius in finem tendere : 
 secundo efficitur pennata , 
 ut melius aerem scindat 
 ne prohibeatur tendere in ipsum signum : 
 tertio a sagittante sagittatur 
 et dirigitur in signum intentum . Rex igitur 
 et quilibet director populi , 
 est quasi sagittator quidam : 
 populus vero , 
 est quasi sagitta quaedam dirigenda in finem et in bonum . Tria igitur spectant ad regis officium . 
 Quia primo solicitari debet , 
 ut gens sibi commissa habeat per quae possit consequi finem intentum . 
 Secundo debet prohibentia remouere . 
 Tertio gentem ipsam debet in finem dirigere . 
 Ea vero quae deseruiunt 
 ut populus possit consequi finem intentum 
 et bene viuere , 
 sunt tria , 
 videlicet , virtutes , scientia , 
 et bona exteriora . 
 Debet igitur Rex solicitari 
 ut in suo regno uigeat studium litterarum , 
 et 
 ut ibi sint multi sapientes et industres . 
 Nam ubi viget sapientia 
 et fons scripturarum , 
 oportet 
 quod inde totus populus aliquam eruditionem accipiat : 
 ne ergo existentes in regno sint tenebris ignorantiae inuoluti , spectat ad Reges 
 et Principes valde esse solicitos de studio litterarum . 
 Immo ( ut infra patebit ) 
 si dominator regni non promoueat studium , 
 et non uelit sibi subditos esse scientes , 
 non est Rex , 
 sed tyrannus . 
 Secundo ad consequendum finem intentum deseruiunt boni habitus et virtutes . 
 Non enim sufficit finem cognoscere , 
 et habere illuminatum intellectum ; 
 nisi sit quis virtuosus , 
 et habeat ordinatum appetitum , 
 ut velit consequi 
 finem illum : 
 spectat igitur ad rectorem regni ordinare suos subditos ad virtutes . Tertio ad consequendum 
 finem 
 qui intenditur in vita politica , organice deseruiunt 
 res exteriores . Decet ergo Reges et Principes sic regere ciuitates 
 et regna , 
 ut sibi subiecti abundent rebus exterioribus 
 prout deseruiunt 
 ad bene viuere , 
 et ad consequendum finem intentum in vita politica . 
 Hoc autem quomodo fieri possit , 
 et quomodo ordinanda fit ciuitas 
 ut in ea reperiri valeant 
 quae deseruiunt ad sufficientiam vitae : 
 licet per praecedentia sit aliqualiter manifestum , 
 clarius tamen infra dicetur . Viso quod spectat ad Regis officium solicitari circa ea per quae possit populus consequi finem intentum : 
 restat ostendere , 
 quomodo spectat ad Reges et Principes 
 huiusmodi prohibentia remouere . Quae 
 etiam tria sunt , 
 quorum unum quasi sumit originem ex natura , 
 aliud vero ex peruersitate ciuium , 
 tertium quidem ex maleuolentia hostium . 
 Primum sic patet . 
 Nam homines in seipsis sunt naturaliter corruptibiles : 
 inde est ergo quod quia in seipsis durare non possunt , 
 naturaliter appetunt perpetuari in suis filiis siue sint naturales siue adoptiui . 
 Videtur enim homini 
 quasi post mortem viuere , 
 si eo decedente 
 secundum suam institutionem alius in haereditatem succedat . 
 Valde ergo turbari potest tranquillus status 
 et pax ciuitatis 
 et finis intentus in politica , 
 si Reges 
 et Principes 
 non solicitentur qualiter posteriores succedant in haereditatem priorum : remouere igitur unum maxime prohibentium bonam vitam politicam , 
 est bene ordinare quomodo haereditates decedentium perueniant ad posteros . Secundo , 
 status tranquillus ciuitatis 
 et regni aliquando impeditur ex peruersitate ciuium : 
 sunt enim aliqui adeo peruersi ut semper velint alios molestare . Solicitari ergo debent Reges et Princeps 
 ne impediatur pax regni 
 ut exterminentur malefici , 
 et corrigantur delinquentes . Tertium huiusmodi impeditiuum sumit originem ex malitia hostium : 
 quasi enim nihil esset vitare interiora discrimina , 
 nisi prohibentur exteriora pericula . Spectat igitur ad regis officium sic solicitari circa ciuilem potentiam ; 
 et circa industriam armatorum , ut possint hostium rabiem prohibere . 
 Quomodo autem hoc fieri habeat , 
 in tertia parte huius tertii libri , 
 ubi agetur de bellis , 
 plenius ostendetur . Ostenso quomodo Reges et Principes solicitari debent , 
 ut populus sibi commissus habeat per quae possit finem consequi , 
 et quomodo debeant prohibentia remouere : 
 restat ostendere quomodo eos debeant in finem dirigere . 
 Haec etiam tria sunt . 
 Nam primo commissa sunt supplenda : 
 ut si viderint aliquid deesse ad bonum regimen ciuitatis , illud est supplendum : 
 hoc autem fieri potest 
 per consilium sapientum , 
 de quo infra dicetur . Secundo , bonae ordinationes , 
 et bona statuta debent esse obseruanda . Tertio , bene operantes 
 et maxime facientes 
 ea per quae resultat commune bonum , sunt remunerandi et praemiandi : 
 nam licet commissa supplere , 
 et bene ordinata conseruare , 
 multum deseruiat 
 ut populus recte dirigatur in finem , 
 maxime tamen deseruire videtur ; 
 bene apta remunerare . 
 Nam ( ut dicitur 3 Ethicorum capitulo de fortitudine ) 
 apud illos sunt fortes , 
 apud quos maxime honorantur : 
 apud illos sunt sapientes et boni , 
 apud 
 quos tales remunerantur , 
 et honorantur . Solicitari igitur circa praedicta nouem , ad Regis officium pertinere videtur . 
