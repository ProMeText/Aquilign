Omnes cautelas tyrannicas , 
 quas in praecedenti capitulo numerauimus , 
 philosophus reducit ad quatuor : 
 tyranni enim quatuor intendunt . Primo , 
 ut subditi sint inscii . Secundo , 
 ut sint pusillanimes . Tertio , 
 ut de se inuicem non confidant . 
 Quarto , 
 ut sint adeo depauperati 
 et afflicti , 
 ut contra eos non possint insurgere . 
 Ad haec autem quatuor , 
 praedicta omnia reducuntur : 
 nam quantum ad praesens spectat , ad hoc quod aliquis inuadat vel machinetur aliquid contra tyrannum ex aliquo praedictorum quatuor videtur procedere . Primo enim potest hoc accidere ex magnanimitate , 
 ut quia insurgens est tanti cordis 
 ut nihil reputet magnum . 
 Secundo ex industria et sagacitate , 
 ut quia credit se tot adinuenire vias 
 et versutias posse , 
 ut valeat tyrannum perimere . 
 Tertio potest contingere ex potentia , 
 ut si insurgens confidat de aliis ciuibus , 
 et credat se iuuari ab eis , 
 propter ciuilem potentiam tyrannum inuadit . 
 Quarto hoc poterit accidere ex nimio ocio , 
 ut si ciues nimis sint opulenti , 
 et vacent nimio ocio 
 quia mens humana nescit ociosa esse , 
 dum non occupantur ciues circa cotidianas indigentias , excogitant seditiones , quomodo possint turbare ciuitatem , et insurgere contra rectorem ciuium . 
 Contra haec ergo quatuor procurant tyranni perimere excellentes , 
 ne sui subditi sunt magnanimi : 
 destruere sapientes , 
 impedire scholas , 
 et studium , 
 ut existentes in regno sint ignorantes et inscii : 
 non permittere sodalitates ; 
 turbare ciues 
 inter se ut de se inuicem non confidant : depauperare eos : 
 occupare eos in bello , et in aliis exercitiis , 
 ut non vacent ocio . Haec ergo sunt cautelae tyrannicae . Verum quia nullus forte est omnino tyrannus , 
 quia malum seipsum destruit , et si integrum sit , importabile fit 
 ut dicitur 4 Ethicorum , 
 et forte vix aut nunquam reperitur aliquis , 
 qui sit omnino Rex quin in aliquo tyrannizet : 
 esset enim quasi semideus , 
 si nihil de tyrannide participaret . 
 Inde est ergo quod dominantes aliquid participant 
 de cautelis regiis , 
 et aliquid 
 de versutiis tyrannorum : 
 et tanto est melius dominium , 
 quanto plus accedit ad regnum , 
 et est longius a tyranno . Voluimus quidem utriusque opera enarrare , et utrasque cautelas describere : 
 quia opposita iuxta se posita magis elucescunt : 
 magis enim apparet opera regia esse optima , ostendendo tyrannica esse pessima . 
 Ex hoc autem manifeste patet , 
 tyrannidem maxime esse fugiendam a regibus : 
 quia pessimum de se , 
 est maxime fugiendum , 
 et optimum maxime prosequendum . 
