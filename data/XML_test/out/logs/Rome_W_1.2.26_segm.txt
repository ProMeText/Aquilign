Satis est per habita manifestum , 
 humilitatem a magnanimitate differre . 
 Nam licet una et eadem virtus reprimet superabundantias , 
 et moderet defectus : 
 nunquam tamen aeque principaliter haec duo eidem virtuti competere possunt . 
 Spectat igitur ad magnanimitatem reprimere desperationem , 
 ne desperemus 
 de bonis arduis , 
 et spectat ad ipsam moderare spem , 
 ne ultra quam ratio dictet tendamus in illa . Non tamen aequae principaliter operatur utrunque : 
 nam cum magnanimi sit tendere in magnum , magnanimitas magis est virtus impellens in magna , 
 quam retrahens nos ab illis . Principalius ergo magnanimitas reprimit desperationem , 
 ne retrahamur ab arduis : 
 et ex consequenti moderat spem , 
 ne praeter rationem tendamus in illa . Humilitas autem e contrario se habet , 
 ut supra diffusius dicebatur . 
 Quare cum distincta sit virtus haec ab illa , 
 videndum est 
 quid sit huiusmodi virtus , 
 quam humilitatem vocamus . 
 Sciendum igitur quod sicut circa magnanimitatem conuenit abundare 
 et deficere : 
 sic et circa humilitatem esse habet . 
 Nam ( ut patet ex dictis ) magnanimitas est virtus 
 non impellens , 
 ne ratione difficultatis retrahamur , 
 ut non prosequamur opera magno honore digna . 
 Quia igitur in hoc aliqui superabundant , ut praesumptuosi , 
 prosequentes ardua magis quam debeant : 
 quidam vero deficiunt , 
 ut pusillanimes : 
 ideo magnanimitas est media inter praesumptiones , et pusillanimitates . 
 Sic etiam ex dictis patet , 
 quod humilitas est virtus nos retrahens , 
 ne ratione bonitatis et delectabilitatis , 
 quae est in rebus honorificis , 
 prosequamur ea , 
 ultra quam ratio dictet . 
 In hoc ergo aliqui superabundant , 
 ut superbi , prosequentes excellentias , et honores , ultra quam debeant . Aliqui vero deficiunt , 
 qui se deiiciunt ultra quam debeant , 
 ut illi , 
 qui nec quaerunt honores , nec quaerunt opera honore digna : 
 quod non est humilitatis , 
 sed magis est vilitatis et miseriae . 
 Erit ergo humilitas media inter superbiam , 
 et deiectionem : 
 sicut magnanimitas est media inter praesumptionem , 
 et pusillanimitatem . 
 Viso 
 quid est humilitas , 
 de leui videri potest circa quae habet esse . 
 Intendit enim humilis reprimere superbias , 
 et moderare deiectiones . 
 Erit ergo humilitas circa superbias , 
 et deiectiones : 
 non tamen est circa haec aeque principaliter . 
 Nam humilitas principaliter intendit reprimere superbias , 
 ex consequenti vero moderare deiectiones . Est enim hoc notabiliter attendendum , 
 quod cum virtus magis sit retrahens quam impellens , 
 principaliter opponitur superabundantiae , 
 per quam impellimur , 
 et ex consequenti defectui , 
 per quem retrahimur . 
 Sed quum virtus magis est impellens quam retrahens , 
 e contrario se habet : 
 quia tunc principalius opponitur defectui , 
 per quem retrahimur : 
 ex consequenti vero opponitur excellentiae , 
 per quam impellimur . Magnanimitas ergo , 
 quia est virtus impellens in ardua bona , 
 magis opponitur pusillanimitati , quae est defectus nos retrahens e talibus bonis , 
 quam opponatur praesumptioni , quae est excellentia expellens nos in illa . 
 Sed humilitas e contrario , quia est virtus retrahens , ne ultra rationem prosequamur excellentias et honores , 
 principalius opponitur superbiae , 
 quae superabundat in talibus , 
 ex consequenti vero contrariatur deiectioni . 
 Inquirendo enim opera honore digna , 
 non solum contingit peccare per superbiam , 
 sed etiam per deiectionem . 
 Nam 
 si quis ultra quam suus status requirat , 
 praeter rationem 
 et notabiliter se deiiceret : 
 iste vel esset vilis , deiectus , et bestia , 
 quia suum statum non cognosceret ; 
 vel esset superbus , 
 et iactator . Nam aliqui ex hoc quaerunt excellentiam 
 et iactantiam , deiiciendo se ultra quam deceat . Unde Philosophus 4 Ethicâ€™ quandam gentem Graecam , Lacedaemones scilicet , 
 iactatores et superbos appellat : 
 quia ultra quam eorum status requireret , 
 vilius induebantur : 
 credentes ex hoc in quendam honorem , 
 et in quandam excellentiam consurgere . 
 Unde ibidem scribitur , 
 quod superabundantia , 
 et valde defectus , 
 est quid iactatiuum . Viso circa quae est humilitas , 
 quia principaliter est circa repressionem superbiae , 
 ex consequenti vero circa moderationem deiectionis : 
 restat videre quod decet Reges 
 et Principes esse humiles , 
 quod duplici via probare possumus . Prima sumitur ex parte magnanimitatis . 
 Secunda vero 
 ex parte operum fiendorum . Dicebatur enim supra , 
 quia nullus est vere magnanimus , 
 nisi sit bonus et humilis , 
 et quod semper magnanimitati est annexa humilitas : 
 quare si decet Reges et Principes esse magnanimos , 
 decet eos esse humiles . 
 Debent enim Reges sic quaerere opera honore digna , 
 non ultra quam ratio dictet , 
 sed ut decet eorum statum , 
 quod faciunt humiles : 
 quod tamen suam felicitatem non ponant in excellentia et honore , 
 quod faciunt superbi . Debent enim agere bona opera 
 et honore digna boni gratia , 
 non ut ostendant se , 
 et ut videantur excellere . Secundo decet eos esse humiles ratione operum fiendorum . 
 Nam superbus quaerens suam excellentiam ultra quam debeat , 
 ut plurimum tendit 
 ad ea quae proprias vires excellunt . 
 Ideo decet homines esse humiles , 
 ut considerato proprio defectu vel propria facultate , 
 non tendant in ardua ultra quam debeant , 
 ut plurimum enim superbi , 
 et ultra rationem excellentiam querentes , 
 se et alios exponunt periculis , 
 non valentes adimplere quod inchoant . 
 Tanto ergo Reges et Principes debent a se superbiam remouere , 
 quanto peius est communia bona periculis exponere . Superbus enim Dominus , 
 ut plurimum periclitator efficitur populorum . 
