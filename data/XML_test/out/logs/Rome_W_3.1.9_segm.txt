Sermo in principiis debet esse longus , 
 eo quod paruus error in principio , 
 maximus est in fine . 
 Diu ergo sunt principia pertractanda , 
 et longis sermonibus sunt excutienda , 
 ne circa ipsa contingat error . 
 Quare cum in regimine ciuitatis primo sit politia ordinanda , 
 diu inuestigandum est , 
 qualiter ciuitatem oportet esse unam , 
 et quam diuersitatem habere debet , 
 et quomodo ciues decet se habere ad inuicem , 
 quibus communicare debent , 
 utrum omnia deberent 
 esse communia , 
 et quid debeant habere proprium . Haec enim sunt 
 quasi principia 
 et quasi quaedam praeambula ad sequentia . Volumus autem in hoc capitulo ostendere , 
 quod non expedit ciuitati habere omnia communia 
 ut Socrates ordinauit : 
 nec sequerentur illa bona quae opinabatur Socrates , 
 si sic ordinaretur ciuitas : 
 credebat enim si essent communes possessiones , 
 uxores , 
 et filii , 
 cessarent litigia , 
 quia crederent 
 ciues omnes pueros esse filios suos , 
 et sic esset in ciuitate maximus amor . Possumus ergo triplici uia ostendere , 
 quod hoc non expedit ciuitati . Primo , 
 quia non cessarent litigia . Secundo , 
 quia ciues non reputarent omnes pueros proprios filios . Tertio , 
 quia inter eos non esset magnus amor . Prima uia sic patet . 
 Nam quantumcunque possessiones essent communes , 
 usus tamen pertinentium ad uictum esset proprius : 
 nam sicut fieri non potest , 
 quod ex omnibus ciuibus fiat unum corpus realiter ; 
 ita esse non potest , 
 quod ille idem cibus qui nutrit corpus unius ciuis , 
 nutriat corpus alterius . 
 Existentibus ergo possessionibus communibus oporteret 
 cuilibet distribui quae requiruntur ad supplendam indigentiam corporalem : 
 et quia homo nimis decipitur in proprio commodo , 
 semper uidetur ei se plus debere recipere quam accipiat . Immo 
 quia impossibile est omnes ciues aequaliter esse prudentes 
 et bonos , et esse aequaliter utiles ciuitati , 
 statim insurgeret rixa inter ciues , 
 quia quilibet crederet plus esse accepturum : 
 ut dum unus ciuis iudicaret 
 se meliorem alio , 
 uellet 
 secundum dignitatem suam ei fieri retributionem . 
 Hanc autem aequalitatem non de facili esset possibile reseruari 
 inter ciues absque dissensione et lite , 
 quia quilibet deceptus in iudicando de seipso , 
 appreciatur se plus ualere quam ualeat . Communitas ergo possessiones 
 quam ordinabat Socrates ad uitandum lites , potius esset causa litigii quam pacis . 
 Nam 
 ( 
 ut supra in secundo libro tetigimus ) haec est uita perfectorum : non habere proprium : 
 perfecti autem sunt pauci . 
 Lex ergo imponenda omnibus ciuibus 
 et toti populo debet esse talis , 
 secundum quam homines communiter possint uiuere . 
 Unde et Philosophus ait in Politicis ciues non esse applicandos legibus , 
 sed leges ciuibus . 
 Tales enim debent esse leges , 
 et talis debet esse ordinatio ciuitatis , 
 quae competat omni populo 
 et communi uitae ; 
 cuiusmodi non fuit ordinatio Socratis , 
 quia inter gentes communiter uiuentes absque multis litigiis obseruari non posset . Dato tamen communitatem possessionum posse obseruare absque litigiis , communitatem tamen foeminarum , propter quam uolebat Socrates filios esse communes , 
 non est possibile obseruare absque litigiis . 
 Secunda uia sic patet : 
 nam si omnia sic essent communia , 
 non oporteret ciues omnes pueros reputare filios proprios . 
 Immo quia puerorum aliqui essent similes aliquibus ciuibus , 
 et aliqui aliis , 
 quilibet ciuis appropriaret sibi in filium , 
 quem videret sibi esse similem . 
 Unde et Philosophus narrat 2 Politicor’ 
 quod apud quasdam gentes , 
 ut in superiori Libia , 
 uxores sunt communes : 
 filios tamen ciues diuidunt 
 secundum similitudinem , 
 quilibet enim appropriabat sibi in filios , 
 quos videbat ei esse similes . 
 Nam et in aliis animalibus hoc contingit , 
 quia multae foemelle reddunt filios similes patribus ; 
 quemadmodum in terra Pharsaliae quaedam equa 
 ( ut Philosophus recitat ) 
 semper reddebat filium similem patri , 
 propter quod vocata est Iusta . 
 Non ergo supposita communitate uxorum esset 
 bonum 
 illud quod opinabatur Socrates . 
 Videlicet , 
 ut ciues omnes pueros crederent esse proprios filios . 
 Tertia via sic patet . Nam supposita communitate uxorum non esset tantus amor in ciuitate 
 ut opinabatur Socrates : 
 nam modica coniunctio plus inducit de amore , 
 si sit certa et nota , 
 quam multa , 
 si sit ignota et dubia : licet enim maior sit coniunctio patris ad filium , 
 quam patrui ad nepotem : 
 plus tamen patruus diligeret nepotem , 
 si firmiter crederet ipsum esse talem ; 
 quam pater filium , 
 si rationabiliter dubitaret se eum genuisse . 
 Nam plus est modo de dilectione in ciuitate , 
 ut Philosophus innuit 2 Politicor’ , 
 quia unus diligit alium tanquam filium , 
 alius tanquam fratrem , 
 alius tanquam nepotem , 
 alius tanquam fratruelem 
 ( appellat autem Philosophus fratrueles 
 qui sunt ex duobus fratribus nati ) alius vero diligit ipsum tanquam contribuelem idest tanquam natum ex eadem tribu , 
 vel 
 secundum aliquam aliam consanguineitatem , 
 quam fuerit dilectio 
 quam ponebat Socrates . 
 Modica enim consanguineitas , 
 si sit nota et certa , 
 maiorem dilectionem causat , 
 quam filiatio , 
 si sit dubia et ignora . Communitas ergo illa , 
 quam ponebat Socrates , 
 non est expediens ciuitati , 
 Decet autem hoc Reges , 
 et Principes diligenter aduertere , 
 ut sciant sic ciuitatem ordinare , 
 ut expedit communitati ciuium . 
