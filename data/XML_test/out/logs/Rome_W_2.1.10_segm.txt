Quamuis apud aliquas sectas , 
 ut apud Sarracenos , 
 et apud forte aliquas alias barbaras nationes non reputetur in congruum unum virum 
 etiam simul habere plures uxores ; 
 apud nullas tamen gentes 
 secundum quascunque leges viuentes 
 nunquam hoc fuisse indultum , 
 ut simul una mulier pluribus viris per coniugium copuletur ; 
 magis enim repugnat apparentibus , 
 et iis ad quae coniugium ordinatur , 
 unam foeminam simul pluribus nubere viris , 
 quam unum virum pluribus foeminis . Immo , 
 et in lege diuina , 
 ut in veteri Testamento , 
 ex aliqua diuina dispensatione , 
 vel propter aliquam figuram et signationem legimus , unius viri plures fuisse uxores : 
 tamen quod reperitur in paucis , 
 vel quod reperitur in aliquo casu , 
 vel ex aliqua rationabili causa permissum , 
 communem legem turbare non debet . 
 Secundum enim commune dictamen rationis detestabile est unum virum simul plures habere uxores : 
 detestabilius tamen esset , 
 si una foemina per coniugium simul pluribus copularetur viris . Coniugium enim ad quatuor comparari potest , 
 ex quibus sumi possunt quatuor rationes , 
 per quas inuestigare possumus , 
 omnino detestabile esse unam foeminam nuptam esse pluribus viris . In coniugio enim primo reseruatur ordo naturalis : 
 nam naturale est foeminam esse subiectam viro , 
 eo quod vir prudentia 
 et intellectu sit praestantior ipsa . Secundo , 
 ex coniugio consurgit pax 
 et amicitia : 
 multas enim guerras , 
 et multas discordias sedari videmus 
 eo quod inter partes contrahuntur coniugia . Tertio , 
 ex coniugio oritur ipsa proles : 
 ordinatur enim coniugium non solum ad conseruationem ordinis naturalis , 
 et ad debitam pacem , 
 sed etiam ordinatur 
 ad procreationem filiorum . Quarto , 
 sicut ordinatur coniugium ad filiorum procreationem : 
 sic ordinatur ad eorum debitam nutritionem . Inconueniens est ergo unam foeminam , coniugem esse plurium virorum , 
 quia per hoc omnia praedicta quatuor impediuntur . 
 Tolletur enim ex hoc naturalis ordo ; 
 non resultabit inde pax et concordia , 
 sed magis dissensio et inimicitia ; 
 non erit debita ibi procreatio filiorum , 
 non tribuetur filiis debitum nutrimentum . 
 Quod autem ex hoc tollatur naturalis ordo , 
 videre non est difficile . 
 Nam 
 secundum ordinem naturalem 
 ( ut patet per Philosophum in Politâ€™ ) 
 semper vir debet esse praeeminens , 
 mulier vero debet esse subiecta . 
 Rursus 
 secundum ordinem naturalem in eisdem operibus nullus aeque per se duobus 
 vel pluribus potest esse subiectus : 
 si enim aliqua persona duobus subiicitur , hoc non est aeque per se , 
 sed hoc est , 
 quia unus ad alium ordinatur : 
 ut si quis subiicitur Proposito et Regi , 
 oportet Propositum illum ad Regem ordinari , 
 et esse sub ipso repugnat ergo ordini naturali eundem duobus esse subiectum . 
 Quare si mulier debet esse subiecta viro ; 
 ex quo totam sui corporis potestatem uni viro tribuit , 
 contra ordinem naturalem est , 
 ut viro alteri sit subiecta . 
 Nam etsi idem potest dominari pluribus 
 ut plures sunt , 
 eundem tamen obedire pluribus principantibus 
 ut plures sunt , 
 secundum naturalem ordinem esse non potest . Quare et si detestabile est plures foeminas coniuges esse unius viri , 
 unam tamen nubere simul viris pluribus detestabilius esse debet . 
 Decet ergo coniuges omnium ciuium uno viro esse contentas : 
 multo magis tamen hoc decet coniuges Regum et Principum , 
 quia in eorum coniugio magis quam in alio decet naturalem ordinem conseruare . 
 Secundo hoc idem inuestigari potest ex ipsa pace et concordia , 
 ad quam coniugium ordinatur . 
 Nam cum quilibet moleste ferat , 
 si in usu suae 
 rei delectabilis impeditur ; absque dissensione 
 et discordia esse non posset , 
 si una foemina per coniugium pluribus copularetur viris . 
 Dum enim unus illorum in usu 
 rei delectabilis 
 alterum impediret , 
 inter eos guerra et inimicitia oriretur . 
 Immo quilibet illorum uirorum contra parentes et consanguineos uxoris ad inimicitiam moueretur , 
 eo quod suam coniugem alteri uiro per coniugium subiecerunt . 
 Ex coniugio igitur , 
 quod ordinatur ad pacem 
 et ad amicitiam , 
 lis et discordia oriretur . 
 Quare decet coniuges omnium ciuium uno uiro esse contentas : 
 tanto 
 tamen hoc magis decet coniuges Regum et Principum , 
 quanto lis 
 et discordia principantium est periculosior , 
 et magis cauenda quam omnium aliorum . Tertio hoc idem patet ex generatione prolis , 
 ad quam coniugium ordinatur . 
 Impeditur enim ipsa foecunditas filiorum , 
 si una foemina pluribus coniungatur uiris ; 
 unde et meretrices conspicimus esse magis steriles , 
 quam alias mulieres . Igitur ex parte procreationis filiorum omnino indecens est unam foeminam plures habere uiros . 
 Nam etsi unus masculus potest plures foecundare foeminas : 
 una tamen foemina non sic foecundari potest a pluribus viris , 
 immo impeditur foecunditas eius 
 ex pluralitate virorum . 
 Quare si coniugium principaliter ordinatur ad bonum prolis , 
 decet coniuges omnium ciuium , 
 ne impediatur earum foecunditas , uno viro esse contentas . Tanto tamen hoc magis decet Regum , 
 et Principum coniuges , 
 quanto in tali coniugio periculosior est sterilitas filiorum . 
 Diligenter ergo aduertere debent singulae mulieres , 
 quae suis viris per coniugium copulantur , 
 quanta diligentia debeant ad suam pudicitiam obseruare , 
 et quanto conatu fidem suis viris obseruent : 
 quia si esse non potest , 
 et detestabile est 
 etiam per coniugium foemina 
 ( viuente viro suo ) viro alio copulari , 
 magis detestabile est alicui viro fornicarie commiscere . 
 Quarto hoc inuestigare possumus ex filiorum debito nutrimento . 
 Nam ex hoc parentes solicitantur circa pueros , 
 quia firmiter credunt eos esse eorum filios : 
 quicquid ergo impedit certitudinem filiorum , 
 impedit ne patres diligenter eis prouideant in haereditate et in debito nutrimento . 
 Sed si una foemina pluribus nubat viris , 
 patres de suis filiis certi esse non poterunt , 
 quare non adhibebunt illam diligentiam 
 quam debent 
 ut suis filiis debite in nutrimento 
 et in haereditate prouideant . 
 Detestabile est ergo unum virum 
 plures habere uxores : 
 sed detestabilius est unam uxorem plures habere viros , 
 quia per hoc magis impeditur certitudo filiorum . 
 Quare si decet omnes ciues certos esse 
 de suis filiis , 
 ut eis diligenter prouideant in haereditate et in nutrimento : 
 decet coniuges omnium ciuium uno viro esse contentas ; 
 tanto tamen hoc magis decet coniuges Regum , 
 et Principum , 
 in quantum incuria circa eorum filios periculosior est , 
 quam incuria aliorum . 
