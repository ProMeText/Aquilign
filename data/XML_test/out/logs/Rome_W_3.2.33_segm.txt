Quarto Politicorum ait Philosophus , 
 quod tres oportet esse partes ciuitatis . 
 Nam alii quidem sunt opulenti valde , 
 alii autem egeni valde , 
 alii vero sunt horum medii . 
 Hoc ergo modo quo diuisa est ciuitas in tres partes , diuidi potest quilibet populus et quodlibet regnum . 
 Intentio autem huius capituli est ostendere optimam esse ciuitatem 
 et regnum , 
 si ibi sit populus ex multis personis mediis constitutus . Tangit autem Philosophus 4 Politicorum , quatuor , 
 ex quibus sumi possunt quatuor viae , ostendentes meliorem esse politiam , 
 vel melius esse regnum et ciuitatem , 
 si ibi sit populus abundans in multitudine mediarum personarum . 
 Prima via sumitur 
 ex eo quod talis populus magis rationabiliter viuit . 
 Secunda ex eo quod inter ipsos habet esse maior dilectio . 
 Tertia , 
 quia ibi maior aequalitas . Quarta , 
 quia est ibi minor inuidia , 
 et minor contemptus . 
 Prima via sic patet . 
 Nam si in populo sint multi valde diuites , 
 et multi valde pauperes , 
 et paucae personae mediae , 
 vix aut nunquam rationabiliter viuet . 
 Nam multum diuites ad multum pauperes nesciunt rationabiliter se habere , 
 sed modica occasione sumpta eis manifeste nocent . Sic etiam multum pauperes ad nimium diuites nesciunt 
 se rationabiliter gereres insidiantur enim eis quomodo possint astute 
 et latenter eorum depraedari bona . 
 Sed si in populo sint multae personae mediae , 
 cessabunt huiusmodi nocumenta , 
 et de facili rationi obediunt . 
 Hoc est quod dicitur 4 Politicorum 
 quod quoniam mediocre est optimum , 
 optima est possessio media , 
 quia facilius rationi obediet . 
 Nam si una pars ciuitatis sit superingenua , 
 superpotens , 
 et superdiues : 
 alia vero huic contraria sit superegena , superdebilis 
 et valde vilis , difficile est rationem sequi . 
 Nam ii quidem scilicet superpotentes , fient iniuriosi : 
 hi autem videlicet superpauperes , 
 fient nequi , 
 valde astuti et latenter insidiantes diuitibus . 
 Secunda via sumitur 
 ex mutuo amore , 
 qui debet esse inter existentes in eodem regno , 
 vel inter commorantes in eadem ciuitate . 
 Nam ut dicitur 4 Politic’ isti videlicet pauperes minime amant Principes , 
 id est potentes 
 et diuites : 
 haec autem 
 ( ut ibi subditur ) sunt valde nociua ciuitati . 
 Ut ergo sit mutuus amor 
 inter ciues , bonum est propter hoc abundare in personis mediis . 
 Tertia via sumitur ex aequalitate et iustitia , quae est seruanda in ciuitate : Nam ( ut ait Philosophus ) excedentes in fortunis , 
 potentiis , diuitiis , et amicis , 
 et in aliis huiusmodi bonis , 
 nesciunt subiici . 
 Qui autem 
 secundum excessum sunt indigentes et pauperes , 
 nesciunt principari . 
 Quare si populus sit solum ex duabus partibus constitutus , 
 ex nimis diuitibus 
 et nimis pauperibus : 
 et paucae aut nullae sint ibi personae mediae , 
 de difficili seruabitur ibi aequalitas et iustitia , 
 sed diuites penitus volent principari , 
 et suppeditare alios . Alii vero contra nitentes dissensionem faciunt , 
 et si contingat pauperes obtinere , 
 quia principari non nouerunt , male tractabunt diuites et potentes . 
 Quarta via sumitur , 
 ut vitetur inuidia 
 et contemptus . 
 Nam pauperes ( ut dicitur 4 Polit’ ) 
 maxime inuident diuitibus , 
 et maxime diuites contemnunt eos : 
 nulla societas est bene durabilis , 
 ubi est multa inuidia 
 et contemptus . 
 Quare optimus est populus ex multis personis mediis constitutus , 
 quia tunc de facili rationabiliter viuent , 
 adinuicem se diligent , 
 reseruabitur 
 inter ipsos aequalitas et iustitia , et non erit 
 inter illos contemptus 
 et inuidia : 
 non enim habebit unus unde alium contemnat , 
 nec unde ei inuideat videns se ei quasi aequalem existere , 
 et non esse magnum excessum inter ipsos . 
 Huic auctoritati attestatur , 
 quod Solon , 
 et Charondas , 
 et Licurgus tradiderunt de Politiis . Dixerunt enim eas constituendas esse ex personis mediis . 
 Decet ergo Reges et Principes adhibere cautelas , 
 ut in regno suo abundent multae personae mediae ; 
 ut ne aliis ad nimiam paupertatem deuenientibus efficiantur reliqui nimis diuites : 
 quod fieri poterit , 
 si non pro quacunque causa liceat ciuibus paternas possessiones vendere ; 
 nec quibuslibet indifferenter liceat quascunque possessiones emere , adhibita enim debita diligentia circa emptionem , et venditionem agrorum 
 et terrarum , poterit aliqualis aequalitas reseruari inter ciues . 
