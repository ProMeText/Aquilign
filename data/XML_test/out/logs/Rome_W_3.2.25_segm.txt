Omnes distinctiones de iure factas a Philosopho , 
 quas in praecedenti capitulo tetigimus , 
 bimembres erant ; 
 quarum unum membrum continebatur sub iure naturali , 
 et aliud sub ciuili siue sub positiuo . Iuristae tamen 
 ( ut dicebatur ) 
 tertium addiderunt membrum , 
 ut ius gentium : 
 secundum quem modum loquendi potest ibi addi membrum quartum , 
 ut ius animalium . 
 Ad cuius euidentiam sciendum quod homo 
 ut est homo et secudum 
 propriam rationem consideratus differt ab animalibus aliis , 
 sed ut animal est 
 et 
 secundum rationem communem acceptus conuenit cum illis . 
 Si igitur ea sunt de iure naturali , ad quae habemus naturalem impetum et inclinationem : 
 huiusmodi naturalis impetus 
 vel sequitur naturam nostram , 
 ut sumus homines , 
 et ut differimus ab animalibus aliis , 
 et tale ius appellatur ius gentium . 
 Si vero inclinatio illa sequatur naturam nostram , 
 ut conuenimus cum animalibus aliis : 
 sic dicitur esse ius naturale . Ideo in Instituta , 
 ubi haec sunt tradita , dicitur , 
 quod ius naturale , 
 est quod natura omnia animalia docuit . 
 Huiusmodi autem ius 
 ( ut ibidem scribitur ) 
 non est proprium humano generi , 
 sed omnium animalium quae in caelo , 
 et quae in terra , et quae in mari nascuntur . 
 Secundum hoc ergo est de iure naturali coniunctio maris 
 et foeminae , 
 procreatio prolis , 
 et educatio filiorum . 
 Nam si ad hoc homo naturaliter inclinatur , 
 et si huiusmodi impetus sequitur naturam humanam , 
 non tamen sequitur ipsam 
 ut humana est , 
 sed ut animalis est , 
 et ut conuenit cum animalibus aliis : 
 nam et animalia naturaliter inclinantur , 
 ut masculi coniungantur foeminis , 
 ut filios generent , 
 et ut ipsos nutriant , et foueant . Ius vero gentium dicitur , 
 quod non est commune animalibus aliis : sed commune est omni humano generi . 
 Ex hoc ergo iure pene omnes contractus sunt introducti , 
 ut emptio , 
 venditio , locatio , conductio 
 et cetera talia , 
 sine quibus societas humana non bene sufficit sibi ad vitam . 
 Inde est ergo quod mutuum 
 et depositio , 
 quae etiam deseruiunt 
 ad vitam humanam in quibus alia animalia non communicant , 
 sub hoc iure gentium continentur . 
 Ius ergo gentium est quoddam ius naturale contractum . 
 Ius itaque illud quod natura omnia animalia docuit , 
 et quod sequitur inclinationem nostram naturalem ut communicamus 
 cum animalibus aliis , 
 respectu iuris gentium dicitur esse naturale . 
 Nam si considerentur dicta in praecedenti capitulo , 
 ius naturale est quid commune , 
 quid notum , 
 et quid immutabile . 
 Quanto ergo ius aliquod est communius , 
 quam ius gentium : 
 tanto magis meretur nomen iuris naturalis . 
 Ius ergo , 
 quod omnia animalia docuit 
 et in quo omnia animalia communicant , 
 est communius quam ius gentium , 
 et per consequens est notius : 
 quia sunt nobis nota confusa magis . 
 Quanto enim aliquid est uniuersalius , 
 tanto est intellectui nostro notius , et prius cadit in apprehensione nostra . Est etiam huiusmodi ius immutabilius , quia regulae iuris quanto magis applicantur ad materiam specialem , 
 tanto plures defectus contrahunt , 
 et in pluribus casibus 
 non sunt obseruandae , 
 et maiorem mutationem suscipiunt : 
 merito igitur huiusmodi ius , 
 naturale dicitur , 
 respectu iuris gentium . 
 Viso quomodo ius gentium differt a iure naturali , 
 de leui patere potest quomodo ius animalium differt a iure naturali . 
 Nam sicut humana natura in quantum animal est , 
 conuenit cum naturis aliorum animalium , 
 sic in quantum viuit 
 et est quoddam ens , 
 conuenit cum plantis , 
 et cum substantiis aliis , 
 et cum entibus omnibus . Poterit ergo inclinatio naturalis sequi naturam hominis 
 vel ut homo est , 
 vel ut conuenit cum animalibus aliis , 
 vel ut conuenit cum omnibus entibus . 
 Nam homo naturaliter appetit conseruari in esse , 
 quod et omnia entia alia appetunt : 
 naturaliter appetit producere filios , 
 educare prolem , 
 quod et alia animalia concupiscunt : 
 naturaliter 
 etiam appetit viuere in societate 
 secundum debita pacta , et conuentiones , 
 quod inter animalia est proprium solius hominis . 
 Si ergo regulae agibilium fundentur super hoc , 
 quod homo naturaliter appetit esse : 
 sic huiusmodi regulae poterunt esse de iure naturali , 
 prout natura humana est quaedam entitas , 
 et conuenit cum entibus omnibus . 
 Si vero regulae 
 illae sumantur ex eo quod homo naturaliter appetit filios producere et educare : 
 sic esse poterunt de iure naturali , 
 prout ius naturale dicitur esse , 
 quod natura omnia animalia docuit . 
 Sed si sumantur , 
 prout homo naturaliter appetit in societate viuere 
 secundum debitas conuentiones et pacta ; 
 sic erit de iure naturali , 
 prout ius naturale contractum est ad ius gentium , 
 quod est proprium soli humano generi . 
 Ex hoc igitur manifeste patet quod ius gentium non dicitur ita ius naturale , 
 sicut ius quod nam omnia animalia docuit : 
 sic ius huiusmodi quod nam omnia animalia docuit , 
 non est ita naturale , 
 sicut ius illud quod sequitur inclinationem naturae nostrae : 
 prout non solum communicamus cum animalibus aliis , 
 sed ut conuenimus cum entibus omnibus : 
 nam huiusmodi ius est notius 
 et communius illo : 
 nam appetere bonum et esse , 
 et fugere malum et non esse , 
 est plus de iure naturali , 
 quam appetere procreare filios , et nutrire prolem . 
 Erit igitur hic ordo , 
 quod ius consequens naturam nostram 
 prout appetimus esse et bonum , est naturale respectu iuris animalium , 
 siue respectu iuris quod natura omnia animalia docuit : 
 sic etiam huiusmodi ius est naturale respectu iuris ciuilis , 
 quod est simpliciter positiuum . 
 Tria ergo sunt aliquo modo de iure naturali , 
 secundum quod inclinatio sequitur naturam nostram : 
 Nam si inclinatio illa sequitur naturam nostram 
 ut humana est , 
 sumitur ius gentium . 
 Si ut conuenit 
 cum animalibus aliis , 
 sic habet esse ius illud , 
 quod natura omnia animalia docuit . 
 Sed si ut conuenit cum omnibus entibus , 
 sic habet esse ius illud , 
 quod per antonomasiam dicitur esse naturale . Appetere enim esse et bonum , 
 et fugere non esse et malum , 
 quod naturaliter appetimus , 
 prout natura nostra conuenit cum omnibus entibus , 
 sic est de iure naturali : 
 a quo caeterae aliae regulae , 
 et caeterae leges , 
 siue sint naturales , 
 siue ciueles , 
 sumunt originem , 
 et in eo fundantur : 
 nam in omnibus attenditur 
 vel consecutio boni , 
 vel fuga mali . 
 Sed hoc diffusius per tractare , 
 alterius exposcit negocium . Sufficiat autem ad praesens scire , 
 quomodo ius gentium , 
 et ius animalium , 
 et 
 etiam ius ciuile differt a iure naturali . 
