Temperantia inter virtutes cardinales ultimum gradum tenet . 
 Prudentia enim et Iustitia principaliores sunt virtutibus moralibus ; 
 quia Prudentia est in intellectu , 
 Iustitia in voluntate . 
 Virtutes vero morales sunt in appetitu sensitiuo , 
 ut in irascibili , 
 et concupiscibili . Appetitus autem sensitiuus deficit a voluntate , et intellectu . Ideo Prudentia 
 et Iustitia sunt virtutes principaliores . Est autem Prudentia principalior Iustitia ; 
 quia ipsa est directiua omnium aliarum virtutum . Fortitudo autem , et Temperantia , 
 licet non sint adeo principales , sicut Prudentia , 
 et Iustitia : 
 tamen 
 inter virtutes principales computantur . 
 Nam virtutes moderantes passionem , 
 dupliciter rationi deseruiunt , 
 prout passiones dupliciter rationi obsistunt . 
 Passiones enim vel obsistunt rationi , 
 et alliciunt nos ad id quod ratio vetat : 
 vel 
 ( ut supra dicebatur ) obsistunt ei , 
 quia retrahunt nos ab eo quod ratio dictat . 
 Inter caetera autem , 
 quae possunt nos retrahere a bono rationis , 
 sunt timores belli , 
 et pericula mortis , 
 circa quae est Fortitudo . Sic etiam 
 inter caetera allicentia nos ad id quod ratio vetat , sunt venerea , 
 et delectabilia 
 secundum gustum , 
 circa quae est Temperantia . Fortitudo ergo et Temperantia inter principales virtutes computari debent . 
 Est autem Fortitudo principalior Temperantia , 
 quia Fortitudo magis ordinatur ad bonum commune , 
 ut ad tuitionem regni , 
 et ad defensionem patriae . 
 Temperantia vero magis ordinatur 
 ad bonum proprium , 
 ut ad moderationem sui ipsius . Bonum autem commune diuinius est bono proprio . 
 Postquam ergo diximus de Prudentia , 
 quae est principalior quam Iustitia : 
 et de Iustitia , 
 quae est principalior Fortitudine : 
 et de Fortitudine , 
 quae est principalior Temperantia . Restat dicere de ipsa Temperantia , quae 
 inter virtutes principales 
 ultimum gradum tenet . Sciendum ergo , 
 quod sicut Fortitudo media est inter timores , 
 et audacias : 
 quia qui omnia timet , 
 non est fortis , 
 nec qui omnia audet : 
 sed qui timet timenda , 
 et audet audenda . 
 Sic Temperantia , 
 media est inter delectationes , 
 et insensibilitates . 
 Vocamus autem insensibilem et agrestem , 
 qui omnes delectationes corporales fugit . Insensibilitas ergo est ultra , 
 quam ratio dictet , 
 fugere delectationes corporales sensibiles . 
 Qui igitur omnes delectationes insequitur , intemperatus est . 
 Qui autem omnes fugit , insensibilis et agrestis est . 
 Qui vero fugit fugienda , 
 et prosequitur prosequenda : virtuosus , et temperatus est . 
 contingit autem peccare non solum delectationes sensibiles prosequendo , 
 sed etiam eas fugiendo . 
 Nam qui adeo abstineret a cibo et potu , 
 et a licitis delectationibus , 
 quod cum tali abstinentia eius natura stare non posset , 
 quia huius contrarium recta ratio dictat , virtuosus dici non posset . 
 Patet igitur 
 quid est temperantia . 
 Nam 
 sicut fortitudo est reprimens timores , 
 et moderans audacias , 
 inter quas ipsa fortitudo habet esse : 
 sic temperantia est reprimens delectationes sensibiles , et moderans insensibilitates , 
 inter quas habet esse . 
 Si ergo Temperantia reprimit delectationes sensibiles , videndum est circa quas delectationes sensibiles habet esse . 
 Delectationum autem sensibilium quaedam sunt fortes , 
 quaedam sunt debiles , 
 quaedam nos magis alliciunt , 
 quaedam minus . Licet enim sint quinque sensus , 
 et circa sensibilia omnium sensuum contingat nos delectari : 
 tamen fortiores delectationes sunt 
 secundum gustum et tactum , 
 quam secundum visum , 
 auditum , 
 et odoratum , 
 quod dupliciter patet . Primo , 
 quia quantomagis unimur delectationibus , 
 tanto ardentius , 
 et feruentius delectamur . Magis autem unimur delectationibus gustus , et tactus , quam delectationibus aliorum sensuum . Possumus enim videre , audire , et odorare distantia : 
 sed non possumus gustare , 
 et tangere , 
 nisi nobis coniuncta . 
 Ideo in huiusmodi sensibilibus arditius , 
 et feruentius delectamur . 
 Secundo hoc idem patet : 
 quia sensibilia gustus , 
 et tactus magis directe et immediate videntur ordinari ad conseruationem nostram : 
 ut delectabilia gustus ordinantur ad conseruationem indiuidui : 
 sed delectabilia tactus , 
 ut matrimonia , 
 ordinantur ad conseruationem speciei . Ideo forte natura tantam delectationem posuit in delectationibus gustus , 
 et tactus , 
 ne periret indiuiduum , 
 et 
 ut saluaretur species . Quare si virtus est circa bonum et delectabile , ponenda est principaliter Temperantia circa delectationes illas , 
 a quibus est difficilius abstinere . 
 Temperantia igitur ( per se ) est circa delectationes gustus , 
 et tactus . 
 Si autem est circa delectationes aliorum sensuum , 
 hoc est per accidens : 
 quia aliis sensus per accidens percipiunt delectabilia gustus , 
 et tactus . Est huiusmodi virtus 
 ( ut vult Philosophus 3 Ethicâ€™ ) 
 circa delectabilia illa , 
 in quibus reliqua animalia communicant . 
 Reliqua autem animalia in gustu , 
 et tactu delectantur per se : in aliis vero sensibus delectantur per accidens . Propter quod in eodem libro dicitur , 
 quod canes non gaudent odoribus leporum , 
 sed cibatione . 
 Si autem gaudent odore eorum , 
 hoc est , 
 quia credunt se cibari ex illis . 
 Ideo non gaudet voce bonis , 
 nec visione cerui , 
 nisi inquantum per visum , 
 et auditum , 
 cognoscit eos prope esse , 
 et credit se saturari ex eis . 
 Est ergo Temperantia circa delectationes tactus , 
 et gustus : 
 quia in illis homines ardentius delectantur ; 
 quod ( ut videtur ) rationabiliter accidit . 
 Nam delectationes nutrimentales quae fiunt per gustum , ordinantur ad conseruationem propriae personae : 
 sed delectationes matrimoniales quae fiunt per tactum , ordinantur ad procreationem , 
 filiorum , 
 et ad conseruationem speciei . 
 Si ergo 
 ( ut pluries dictum est ) 
 bonum commune diuinius est quam proprium , 
 rationabiliter videtur egisse natura : 
 Si in operibus matrimonialibus vehementiores delectationes posuit , 
 quam in operibus nutrimenti . 
 Vel forte hoc ideo natura fecit : 
 quia unusquisque magis solicitus est de bono proprio , 
 quam de bono alterius . 
 Non igitur oportuit tam vehementes delectationes ponere in nutrimento , 
 quod ordinatur ad bonum proprium , et ad conseruationem indiuidui , 
 sicut in matrimonio , quod ordinatur ad bonum alterius , 
 et ad conseruationem speciei . Si ergo contra difficilius magis bellandum est , 
 principalius insistendum est , 
 ut per Temperantiam refraenemus delectationes venereas 
 quae fiunt per tactum , 
 quam nutrimentales quae fiunt per gustum . Immo in ipsis delectationibus nutrimentalibus magis delectamur in tactu , 
 quam in gustu . 
 Comedendo enim et bibendo 
 ( ut unusquisque in seipso experitur ) delectamur in lingua 
 ubi regnat gustus , 
 et in gutture 
 ubi non est gustus , 
 sed tactus . 
 Et 
 ( ut manifeste experimur ) magis delectamur , cum cibus aut potus attingit guttur , quam cum coniungitur linguae . Credendum est enim in talibus iudicio gulosorum . Recitat autem Philosophus Ethicorum 3 de quodam , 
 nomine Phyloxenus , 
 qui , 
 cum esset pultiuorax , 
 orauit , 
 ut guttur eius longius quam gruis fieret . 
 Non enim orauit , 
 ut lingua eius esset latior lingua bouis , 
 ut magis delectaretur per gustum , 
 sed ut guttur eius esset longius gutture gruis , 
 ut comedendo , et bibendo diutius delectaretur per tactum . 
 Ut ergo patet ex habitis , 
 Temperantia principaliter est circa tactum , 
 et ex consequenti circa gustum : per accidens autem est circa delectabilia aliorum sensuum . Species autem temperantiae de leui sumere possumus . 
 Nam si spectat ad Temperantiam reprimere delectationes nutrimentales , 
 et venereas : 
 quia delectationes nutrimentales reprimimus , 
 si fuerimus sobrii , 
 et abstinentes : 
 venereas vero , 
 si fuerimus casti , 
 et pudici : 
 quatuor erunt partes Temperantiae , 
 siue quatuor erunt species ipsius ; 
 videlicet , 
 sobrietas , abstinentia , castitas , et pudicitia . 
 Nam si volumus nutrimentales delectationes reprimere , 
 oportet nos temperari a potu , et cibo . Temperando nos a potu , sumus sobrii : 
 sicut 
 qui excedunt in potando , sunt ebrii . Temperando vero nos a cibo , sumus abstinentes . Abstinentia ergo , 
 et sobrietas deseruiunt in reprimendo delectationes nutrimentales . 
 Sed castitas , 
 et pudicitia venereas delectationes refraenant . 
 Oportet enim vere temperatum non exercere opera venerea , 
 neque gestus . 
 Prout ergo abstinet ab operibus venereis , 
 dicitur esse castus . 
 Sed prout horret 
 etiam ipsos gestus incitantes ad venerea , 
 dicitur esse honestus , siue pudicus . 
 His visis de leui patet , 
 quomodo nosipsos facere possumus temperatos . 
 Nam Temperantia , 
 et Fortitudo 
 quasi e contrario se habent . Fortitudo enim est in aggrediendo terribilia : 
 sed Temperantia in retrahendo se ab his , quae sunt delectabilia . 
 Sicut ergo Fortitudo magis conuenit cum audacia ; 
 et si volumus esse fortes , 
 debemus magis esse audaces , 
 quam timidi : 
 sic Temperantia 
 plus conuenit 
 cum insensibilitate . 
 Si ergo volumus nosipsos facere temperatos , 
 ad illam partem declinandum est , 
 ut a delectationibus sensibilibus caueamus . Melius est enim aliquas delectationes etiam licitas vitare , 
 quam aliquas illicitas insequi . Declarata igitur sunt illa quatuor , 
 quae in principio Capituli proponebantur . Primo enim ostendebatur , 
 quid est Temperantia : 
 quia est virtus reprimens delectationes sensibiles , 
 et moderans insensibilitates . Secundo vero declarabatur circa quae habet esse : 
 quia principaliter est circa tactum , 
 ex consequenti circa gustum : 
 per accidens vero circa alios sensus . 
 Tertio autem manifestabatur , quae , 
 et quot sunt species eius : 
 quia quatuor , 
 duae moderantes delectationes nutrimentales , 
 ut sobrietas , 
 et abstinentia , 
 et duae refraenantes delectationes venereas , 
 ut castitas , 
 et honestas siue pudicitia . 
 Quarto vero declaratum fuit , 
 quomodo possumus nosipsos facere temperatos : 
 quia hoc maxime faciemus a delectactionibus abstinendo . Debemus enim 
 secundum Philosophum Ethicorum 
 2 hoc pati , quod senes Troiae patiebantur , ad Helenam dicentes : 
 Abiiciamus eam , id est , 
 non respiciamus in ipsam . 
