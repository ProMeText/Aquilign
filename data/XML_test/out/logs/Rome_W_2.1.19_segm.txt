Dicebatur in praecedentibus 
 non eodem regimine regendas esse coniuges 
 quo regendi sunt serui : 
 aliud enim est regimen coniugales a paternali , 
 et etiam a seruili . 
 Sed 
 quia non sufficit sic in uniuersali tractare de regimine coniugali , 
 dicendo ipsum esse differens a paternali 
 et seruili , 
 nisi in speciali tractetur , 
 quo regimine regendae sunt coniuges : 
 ideo oportet in speciali dicere aliqua de regimine coniugum . 
 Sciendum ergo unam esse communem regulam ad omne regimen . 
 Nam quicunque vult aliquid bene regere , 
 oportet ipsum speciales habere cautelas ad ea , circa quae videt ipsum magis deficere . Nam sicut est in locutionibus , 
 sic suo modo est in ipsis operibus . 
 Videmus enim aliquos habere linguas disertas , 
 aliquos vero balbutientes esse : 
 et qui balbutiunt , 
 non eodem modo balbutiunt : 
 sed aliqui difficilius proferunt unum verbum , aliqui vero difficilius aliud . 
 Qui ergo balbutientes vellet in loquela dirigere , 
 oporteret eos 
 instruere , 
 ut specialem pugnam et specialem conatum acciperent circa ea verba quae deterius proferre possent . 
 Unde et aliquos Philosophos legimus sic fecisse , 
 qui cum essent impeditae linguae , 
 accipientes specialem conatum circa illas literas quas deterius proferebant , facti sunt eloquentes . 
 Hoc ergo modo 
 et circa opera se habet . 
 Cum enim quis se vel alium videt circa aliqua deficere , 
 si se 
 vel alium vult recte regere , 
 specialem conatum assumere debet circa ea in quibus esse contingit facilior casus . 
 Quare cum mulieres 
 ( ut in praecedenti capitulo dicebatur ) communiter sint intemperatae , 
 garrulae , 
 et instabiles ; 
 regendae sunt tali regimine , 
 ut inducantur ad temperantiam , 
 et ad taciturnitatem , 
 et ad stabilitatem . Partes autem temperantiae 
 ( ut dicebatur in primo libro ) sunt quatuor . videlicet , castitas pudicitia siue honestas , abstinentia , et sobrietas . 
 Tunc ergo mulieres sunt temperatae , 
 quando sunt castae , honestae , 
 abstinentes , 
 et sobriae . 
 Decet enim coniuges esse castas non solum propter fidem seruandam suis viris , 
 sed etiam propter procreandam prolem . 
 Nam si coniux castitatem non seruat , 
 de facili filius proprius ipsius viri non succedit in haereditatem patris . 
 Decet ergo coniuges omnium ciuium esse castas : 
 et tanto magis hoc decet coniuges Regum et Principum , 
 quanto ex earum illegitima prole potest maior lis 
 et discordia , 
 vel dissensio oriri . Secundo decet eas esse pudicas 
 et honestas . Nam non sufficit coniuges esse castas , 
 et cauere sibi ab operibus illicitis : 
 sed oportet eas esse pudicas et honestas , 
 ut sibi caueant a signis 
 et a verbis , 
 quae videntur inhonestatem protendere : 
 non enim sufficit ut alius filius non succedat in haereditatem , 
 sed requiritur 
 ut pater sit certus de sua prole . 
 Cum ergo signa inhonesta , 
 et impudica quandam suspitionem adgenerent de incontinentia coniugis ; 
 ut pater sit certus de sua prole , 
 expedit coniuges pudicas esse . Tertio oportet eas esse abstinentes , 
 ut caueant sibi a superfluitate cibi . 
 Nam cibi superfluitas 
 ad incontinentiam inclinat . 
 Quarto decet eas esse sobrias , 
 ut caueant sibi a superfluitate potus . 
 Nam tam immoderantia cibi quam potus venerea prouocat . 
 Unde et antiquitus 
 apud Romanas mulieres 
 ( ut recitat Valerius Maximus libro II capitulo 
 de Institutis antiquis ) 
 quodammodo nefas erat bibere vinum . 
 Unde ait , 
 Vini usus olim Romanis foeminis ignotus fuit , 
 ne in aliquod dedecus prolaberentur : 
 quia proximus a Libero patre intemperantiae gradus ad inconcessam Venerem esse consueuit . Sic igitur regendae sunt foeminae , 
 ut sint castae , honestae , abstinentes , 
 et sobriae . Modus autem ; quo inducendae sunt 
 ad haec omnia , 
 diuersificatur 
 secundum diuersitatem nobilitatis diuitiarum ipsorum virorum . 
 Nam ciues in nobilitate et diuitiis deficientes , 
 debent per seipsos suas instruere coniuges , 
 et debitas cautelas adhibere , 
 ut polleant bonitatibus supradictis . Abundantes vero nobilitate , 
 et diuitiis , 
 et ciuili potentia , 
 decet inquirere matronas aliquas boni testimonii per diuturna tempora prudentia 
 et bonis moribus approbatas , 
 instruentes coniugem , 
 et inducentes eam per monitiones debitas ad bonitates praehabitas . Viso , 
 coniugem sic regendam esse , ut sit debite temperata : 
 restat ostendere , quomodo regenda 
 sit , ut debite sit taciturna . Nam , 
 ut scribitur 1 Politâ€™ ornamentum mulieris est taciturnitas . 
 Si enim mulieres debite se habeant , 
 et congrue silentium seruent , 
 ex hoc magis ornatae apparent , 
 et ad maiorem amorem viros inducunt : 
 decet ergo eas esse taciturnas . Sic etiam decet esse stabiles : 
 quia quanto uxor est magis constans , 
 et firma , 
 tanto maior credulitas adgeneratur viro , 
 ut ei debitam fidem seruet . 
 Tali ergo regimine regendae sunt coniuges , 
 ut polleant praedictis sex bonitatibus , 
 videlicet , 
 ut sint castae , honestae , abstinentes , sobriae , taciturnae , et stabiles . 
 Ad haec autem viri eas inducere poterunt 
 vel per seipsos , 
 vel per matronas boni testimonii , 
 vel per cautelas alias adhibendo . 
 Quare decet omnes ciues sic suas coniuges regere : 
 et tanto magis hoc decet Reges , 
 et Principes , 
 quanto ex eorum indebito regimine potest circa regnum maius periculum imminere . 
