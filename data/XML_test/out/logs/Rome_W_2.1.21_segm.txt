Decet Reges , et Principes , 
 et uniuersaliter omnes ciues scire , 
 quomodo circa ornatum corporis deceat suas coniuges debite se habere . 
 Nam cum vir suam uxorem regere debeat , 
 eam dirigendo ad actiones honestas , 
 et ad opera virtuosa : 
 expedit quoslibet viros in iis , 
 in quibus ut plurimum delinquunt foeminae , 
 diligenter aduertere quae sunt ibi licita , 
 et quae illicita . 
 Cum ergo mulieres 
 ut plurimum appetant videri pulchrae , 
 potissime delinquunt circa ornatum corporis ; 
 quare decet viros 
 cognoscere quis mulierum ornatus sit licitus , 
 et quis illicitus . Nam nunquam uxores virtuosae existunt , nisi appetant illicita fugere . 
 Quantum autem malum incurrat ciuitati et regno ex foeminis non virtuosis , 
 nec appetentibus licita sed illicita , 
 ostendit Philosophus 1 Rhet’ 
 qui loquens de Lacedaemoniis , ait , 
 eos esse infelices 
 secundum dimidium , 
 eo quod uxoribus suis illicita permittebant . 
 Ne ergo domus principis 
 vel cuiuscunque ciuis 
 secundum medium sit infelix , 
 quantum ad ornatum 
 et etiam quantum ad omnia alia , 
 circa quae foeminae consueuerunt delinquere debent 
 eas debite admonere . 
 Sciendum ergo ornatum foemineum in duobus consistere , 
 quorum unus potest dici fictitius , alius non fictitius . Fictitius autem ornatus dicitur fucatio , 
 ut appositio coloris albi vel rubei : 
 quibus per quaedam figmenta ostendunt se foeminae rubicundiores , 
 vel albiores , 
 vel alio modo pulchriores , 
 quam sint . 
 Talia autem quae sunt fictitia et sophistica sunt illicita 
 et prohibenda . Alius autem est ornatus non fictitius , 
 qui consistit in debitis indumentis , 
 et in aliis ornamentis , 
 quae si considerato proprio statu et conditionibus personarum debite et ordinate fiant , sunt licita 
 et honesta . Decet enim viros 
 secundum suum statum , suis uxoribus , in debitis vestimentis , et in aliis ornamentis , debite prouidere . Unde et Valerius Maximus ciues Romanos commendat , 
 qui suis uxoribus in pulchris indumentis 
 et in aliis ornamentis debite prouidebant : 
 sic ergo censendum est de ornatu . 
 Sed ut uxores ipsas magis specialiter instruamus qualiter circa indumenta 
 et circa alia corporis ornamenta debeant se habere , aduertendum quod circa ornamentum vestimentorum contingit dupliciter peccare . 
 Primo ex superabundantia . Secundo ex defectu . Superabundantia vero 
 ( ut videtur ) oportet ibi triplicem virtutem concurrere , 
 quam tangit 
 Andromicus Peripateticus in libello 
 quem fecit de virtute . Huiusmodi triplex virtus , est humilitas , 
 moderantia , 
 et simplicitas . Tunc enim mulieres circa ornatum corporis sunt humiles , 
 quando non propter vanam gloriam se ornant , 
 sed agunt 
 ut suis viris placentes , 
 eos a fornicatione retrahant . 
 Tunc vero sunt moderatae , 
 quando considerato suo statu non superflua vestimenta quaerunt . 
 Decet enim uxorem militis magis esse ornatam vestibus , 
 quam uxorem ciuis simplicis . 
 Adhuc etiam uxorem Principis , 
 vel etiam Regis decet magis ornatam esse . 
 Dato igitur quod uxor alicuius viri esset humilis non ornans se propter vanam gloriam , posset delinquere in ornatum , 
 si non esset moderata , 
 et ultra quam suus status requireret , appeteret ornamenta . 
 Tertio decet foeminas circa ornatum corporis esse simplices , 
 ut non nimia solicitudine ornamenta requirant . 
 Nam et si foemina non propter vanam gloriam se ornaret , 
 nec ultra suum statum ornamenta appeteret : 
 posset delinquere , 
 si nimis esset solicita circa ipsa . 
 His ergo tribus modis contingit 
 delinquere circa superfluitatem ornamentorum . 
 Sed duobus modis 
 ( ut communiter ponitur ) contingit delinquere circa defectum . Primo 
 si hoc fiat ex pigritia 
 et negligentia . 
 Nam aliquae adeo sunt pigrae , 
 quod ex sola negligentia omittunt solicitari circa debita indumenta . Secundo in talibus delinquitur , 
 si ex ipso defectu quaeratur laus et gloria . 
 Contingit enim aliquando aliquem efferri et superbiri ex ipsa miseria , 
 quam sustinet . 
 Nam sicut in ipsis claudis , 
 et in infirmis existentibus apud ianuas ecclesiarum , 
 ut in plurimum accidit quod infirmior magis gloriatur , 
 quia credit quod in cum plures aspiciant , 
 et sperat se plures eleemosynas accepturum : 
 sic aliquando qui vilior est in habitu , 
 magis superbus efficitur , 
 si credat ex hoc ab hominibus commendari . Delinquunt igitur mulieres , 
 si ex vilitate habitus , 
 et ex defectu vestium gloriam quaerant : 
 unde Philos’ 4 Ethicor’ vituperat Laconios , 
 qui infra suum statum vestimenta quaerentes 
 ex hoc in elationem 
 et iactantiam mouebantur . 
 Hoc ergo modo regendae sunt coniuges quantum ad ornatum corporis , 
 ut circa illa sex quae tetigimus , 
 diligenter instruantur 
 et moueantur . 
 Primo ergo mouendae sunt , 
 ne sint sophisticae , 
 quaerentes fucum et figmentum . Secundo , 
 ut sint humiles , 
 ne propter vanam gloriam nimium se ornent . Tertio , 
 ut sint moderatae , 
 ne ultra eorum statum vestimenta requirant . Quarto , 
 ut sint simplices , 
 ne circa ornamenta nimia solicitudine vexentur . Quinto , 
 ne sint negligentes , 
 ne totaliter infra eorum statum propter pigritiam 
 deficiant erga ornamentum corporis . Sexto , 
 ne ex vilitate habitus sint superstitiosae , 
 ut ex ipso defectu vestium laudem et gloriam cupiant . 
