Dicebatur supra , quatuor consideranda esse in regimine ciuitatis . 
 videlicet Principem , 
 consilium , praetorium , et populum . 
 Postquam ergo auxiliante deo determinauimus de Principe , 
 et distinximus quot sunt genera principatus , 
 et qui illorum recti 
 et qui illorum peruersi , 
 et declarauimus regnum esse optimum principatum , 
 et tyrannidem pessimum ; manifestauimus item quod sit Regis officium , 
 et quae oporteat ipsum facere 
 ut recte regat populum sibi commissum : 
 probauimus 
 etiam multis viis decere Regem vigilem curam assumere , 
 ne conuertatur in tyrannum : 
 et tandem , 
 quantum spectat ad praesens negocium , 
 sufficienter tractauimus quae circa Principem sunt dicenda . 
 Restat ergo de consilio pertransire quae tractanda sunt circa ipsum . 
 Sed , 
 cum dicat Philosophus 3 Ethic’ consiliabitur utique aliquis non pro quibus consiliatur insipiens , 
 et insanus , 
 sed pro quibus sapiens , 
 et intellectum habens . 
 Ideo primo videndum est quae sunt consiliatiua , 
 et circa quae debent fieri consilia , 
 ne tanquam ignorantes consiliari velimus de quibus non sunt consilia adhibenda . Possumus autem tangere sex , 
 quantum ad praesens spectat , 
 quae sub consilio non cadunt . Primo enim quaecunque sunt immutabilia consilium nostrum subterfugiunt . Nam ideo consiliamur , ut regulemur in actionibus nostris , 
 et ut vitemus mala , 
 et ut consequamur bona : 
 quae ergo vitari non possunt , 
 et quae mutationi non subiacent , 
 sub consilio non cadunt . 
 Ideo dicitur 3 Ethi’ 
 quod de aeternis idest de immutabilibus nullus consiliatur : 
 nullus enim quaerit consilium de diametro 
 si est commensurabilis costae , 
 vel de quocunque immutabili . Secundo 
 etiam consiliabilia non sunt quaecunque mobilia , 
 si semper uniformiter moueantur . 
 Nam quae semper uniformiter mouentur 
 ( 
 secundum quod huiusmodi sunt ) quandam necessitatem habent : consiliabilia autem non sunt necessaria , 
 sed contingentia . Ideo dicitur in Ethic’ 
 quod de his quae semper sunt in motu , 
 et quae semper uniformiter mouentur , 
 puta de versionibus solis , 
 et de ortibus syderum nullus consiliatur : 
 sydera enim licet moueantur , 
 tamen quia semper sunt in motu , 
 nec propter nostra opera immutari possunt eorum cursus , 
 ideo circa talia non est consilium adhibendum . 
 Si autem circa talia cadit consilium ; 
 hoc non est 
 secundum se , 
 sed prout deseruiunt actionibus nostris : 
 ut quia aliqua humana opera congruentius 
 fiunt tempore calido , aliqua vero tempore frigido : cursus syderum quae inducere habet 
 secundum diuersa tempora calorem 
 et frigiditatem , 
 non per se , 
 sed per accidens potest sub consilia cadere , 
 ut sciamus 
 quo tempore quae opera sunt fienda . 
 Tertio non sunt consiliabilia etiam quae fiunt frequenter , 
 si fiunt a natura . Ideo de imbribus quae semper fiunt tempore hyemali , 
 et de caumatibus quae sepe contingunt tempore aestiuali , 
 non habet esse consilium : 
 quia talia naturalia sunt , 
 et non dependent ex operibus nostris , 
 ideo de eis 
 non consiliamur , nisi ut deseruiunt operibus nostris . Hoc ergo modo est consilium circa ipsa sicut et circa cursus syderum , et circa quaecunque alia deseruientia humanis actibus . 
 Bene ergo dicitur in Ethic’ 
 quod de siccitatibus , 
 et imbribus non est consilium . 
 Quarto non sunt consiliabilia quae etiam fiunt raro , 
 si ex fortuna contingant . 
 Nam quicunque consiliatur , 
 vult ex electione 
 vel ex intentione aliquid adipisci : 
 quae ergo praeter intentionem eueniunt , consiliabilia esse non possunt . 
 Ideo dicitur in Ethic’ 
 non esse consilium de his , 
 quae sunt a fortuna , 
 puta de thesauri inuentione . Quinto non sunt consiliabilia 
 etiam omnia humana opera : 
 quia non cadunt sub consilio nostro opera illorum hominum , quae propter nostra facta mutari non possunt . 
 Ideo dicitur in Ethic’ 
 quod qualiter utique Scythae optime conuersentur , 
 nullus Lacedaemoniorum consiliatur : 
 nec etiam nulli Gallici consiliantur qualiter optime viuant Indii . Consiliabilia ergo non sunt immutabilia , 
 nec uniformia semper , 
 nec quae sunt a natura , 
 nec quae a fortuna , 
 nec omnia humana cadunt sub consilio , 
 sed solum consiliamur 
 de iis quae sunt operabilia per nos : 
 nam ut dicitur 3 Ethicorum singuli autem hominum consiliantur 
 de iis operabilibus , 
 quae fieri possunt per ipsos . Sexto non sunt consiliabilia omnia quae per nos fieri possunt . 
 Nam quaecunque finaliter per opera nostra adipisci intendimus , 
 sub consilio non cadunt . 
 Nam consilium non est de fine , 
 sed de his quae sunt ad finem : 
 oportet enim in consilio praesupponere finaliter intentum , 
 et non consiliari de ipso , 
 sed de iis per quae consequi possumus illud . 
 Medicus enim quia finaliter intendit sanitatem , 
 non consiliatur 
 utrum debeat sanare egrum 
 sed hoc accipit tanquam certum et notum , 
 egrum sanandum esse : et consiliatur de uiis 
 per quas facilius 
 et melius sanetur . Sic rector ciuitatis et regni non consiliatur 
 utrum ciues inter se pacem debeant habere , 
 et utrum regnum oporteat esse in bono statu : 
 sed haec accipit tanquam certa et nota , 
 et consiliatur quomodo melius fieri possint . 
 Sunt ergo consiliabilia quae dependent ex operibus nostris , 
 et non sunt finaliter intenta , 
 nec se habent 
 ut finis ; 
 sed ut ea quae sunt ad finem . 
