Dicebatur enim supra , 
 delectationes , 
 et tristitias tenere ultimum gradum in ordine passionum : 
 quia ad eas , tanquam ad passiones ultimas , 
 omnes aliae terminantur : 
 nulla enim passio est , 
 quae non terminetur , 
 vel ad tristitiam , 
 vel ad delectationem . 
 Dicto ergo de omnibus aliis passionibus restat dicere quomodo Reges , 
 et Principes se habere debeant circa delectationes , 
 et tristitias . De delectationibus autem fuit duplex opinio antiquorum , 
 ut patet per Philos’ 10 Ethicor’ . Eudoxus autem posuit omnem delectationem esse bonam : 
 quia quod ab omnibus appetitur maxime videtur esse bonum 
 et eligibile : omnia autem appetunt delectari : 
 quod non esset , 
 nisi delectatio simpliciter esset de genere bonorum . 
 Adducebat autem Eudoxus 
 ad hoc rationem aliam ex ipsa tristitia , 
 quae est delectationi contraria . 
 Nam si tristitia quaelibet est fugienda , 
 et habet rationem mali : 
 quaelibet delectatio est prosequenda , 
 et habet rationem boni . 
 Alii autem econtrario , 
 dicebant omnem delectationem esse fugiendam . 
 Sed hi omnem delectationem condemnantes , 
 statim suam positionem ostendebant reprehensibilem : 
 quia 
 ( 
 secundum Philosoph’ ) absque delectatione aliqua nullus viuere potest . 
 Si ergo negans loquelam , 
 concedit loquelam 
 ( 
 ut patet per Philos 4 Metaphy’ ) 
 sic ponens omnem delectationem esse fugiendam , 
 ponit aliquam delectationem esse prosequendam . 
 Nam cum loquela non possit negari , 
 nisi per loquelam , 
 negans loquelam , 
 loquitur : 
 loquendo autem , 
 concedit loquelam : 
 quare negando loquelam , 
 concedit loquelam . Sic quia nullus omnem delectationem fugit , 
 nisi delectabile sit ei omnem delectationem fugere ; 
 sequitur quod fugiens omnem delectationem , 
 sequatur aliquam delectationem . 
 Inter has autem duas vias omnino contrarias , 
 est via Philosophi media , 
 quod non omnis delectatio est simpliciter bona , 
 nec omnis simpliciter mala . 
 Sed aliqua delectatio est bona existenter , 
 aliqua apparenter , aliqua simpliciter , 
 aliqua secundum quid : 
 aliqua est bona uni , 
 aliqua est bona alteri . 
 Sicut enim videmus in gustu , 
 sic et in appetitu iudicare possumus . Aliqui enim habent gustum infectum , 
 ut infirmi , 
 aliqui habent ipsum bene dispositum , 
 ut sani . 
 Sic aliqui habent appetitum infectum , 
 ut vitiosi , 
 aliqui habent ipsum bene dispositum , 
 ut homines boni , 
 et virtuosi . Sicut ergo non sunt dicenda vere dulcia , 
 quae videntur dulcia infirmis , et habentibus gustum infectum : sed quae videntur dulcia sanis , 
 et habentibus linguam bene dispositam . 
 Sic non sunt dicenda vere delectabilia , 
 quae sunt delectabilia vitiosis , 
 et habentibus appetitum infectum : 
 sed quae sunt delectabilia bonis , 
 et habentibus voluntatem rectam . 
 Erunt ergo aliqua delectabilia vere et simpliciter , 
 aliqua apparenter 
 et 
 secundum quid . 
 Sic erunt delectationes bonae existenter et simpliciter , 
 aliquae vero apparenter 
 et 
 secundum quid . 
 Rursus quia delectatio contingit ex coniunctione conuenientis cum conuenienti : 
 cum ergo alia conueniant bestiis , alia hominibus : 
 aliquae delectationes sunt conuenientes bestiis , aliquae vero hominibus . Delectationes autem intelligibiles 
 et virtuosae sunt conuenientes hominibus : 
 sed delectationes venereae 
 et sensibiles sunt conuenientes bestiis . 
 Si autem homines talibus delectationibus uti debent : 
 hoc non est 
 secundum se et simpliciter , 
 sed prout habent ordinem , 
 et prout deseruiunt actionibus virtuosis . 
 Patet ergo quomodo nos habere debemus ad ipsas delectationes . 
 Nam cum detestabile sit cuilibet 
 quod sit vitiosus , 
 et quod mores habeat bestiales , 
 spectat ad quemlibet sequi non quae sunt delectabilia bestiis , 
 et hominibus vitiosis : 
 sed quae sunt delectabilia rationabilibus , 
 et hominibus virtuosis . Omnis igitur delectatio bona est , 
 ut arguebant rationes praemissae : sed non omnis delectatio est bona cuilibet , 
 sed aliqua est bona bestiis , 
 aliqua vero hominibus . 
 Quanto ergo detestabilius est Reges , 
 et Principes eligere vitam pecudum , 
 tanto detestabilius est eos sequi bestiales delectationes . 
 Patet igitur quomodo Reges , 
 et Principes se ad delectationes habere debent , 
 quia principaliter , 
 et per se delectari debent in operibus virtuosis . 
 Nam delectatio semper perficit , et expeditiorem reddit operationem conuenientem . 
 Si igitur Reges , 
 et Principes delectabuntur in actibus prudentiae , et in operibus virtuosis , 
 expeditiori modo 
 et magis perfecte efficere poterunt huiusmodi opera . Nam quanto quis vehementiori modo delectatur in actibus virtuosis , 
 tanto excellentius efficit illos actus . 
 In delectationibus autem sensibilibus delectari non debent principaliter 
 et per se , 
 sed uti debent eis moderate , 
 et prout habent ordinem ad opera virtuosa . 
 Nam si tales delectationes vehementes sint , 
 ratione obnubilant , 
 et operationes impediunt virtuosas . Viso , 
 quomodo Reges , et Principes se habere debeant ad delectationes : 
 videre restat , 
 quomodo se habere debent ad tristitias . Tristitia autem nunquam est assumenda , 
 nec est laudabilis , 
 nisi supposito aliquo turpi . 
 Si quis enim videt se in aliquo turpia egisse , 
 debet dolere et tristari . 
 De turpibus igitur est tristandum , 
 sed omnis alia tristitia est moderanda , 
 et vitanda ; 
 ut ergo huiusmodi tristitia moderetur , 
 danda sunt remedia , 
 per quae huiusmodi tristitia vitari possit . Videtur autem Philosophus tria remedia tangere , 
 per quae tristitia vitatur ; videlicet , 
 virtutes , 
 amicos , 
 et considerationem veritatis . Per virtutes enim vitatur tristitia : 
 quia ( ut vult Phil’ 9 Ethicor’ ) Mali et vitiosi seipsis non gaudent , 
 non enim inueniunt unde delectari possint in seipsis . 
 Nam mali sibi ipsis inimicantur , et in seipsis dissentiunt , 
 ut ibidem innuitur . 
 Nam unum ratione iudicant , 
 et aliud passione agunt . 
 Quare cum in seipsis pacem non habeant , 
 de seipsis non gaudent . 
 Magnum ergo remedium , 
 et ut in nobis ipsis delectationem inueniamus , 
 est fugere vitia , 
 et habere virtutes . 
 Secundum remedium est consolatio amicorum , 
 ut in eodem 9 Ethic’ traditur , 
 videtur enim tristitia esse quoddam pondus aggrauans animam . 
 Sicut ergo in pondere corporali cum multi iuuant nos 
 ad portandum illud , minus grauamur : sic cum videmus multitudinem amicorum condolore nobis , 
 alleuiamur a dolore illo , 
 et minus tristamur . 
 Haec enim ratio licet tangatur 9 Ethicor’ 
 dicitur tamen fuisse Platonis , 
 nec videtur usque quaque vera . 
 Nam cum de dolore amicorum sit dolendum , 
 cum nos dolemus , 
 et videmus amicos dolere , 
 ut videtur , 
 non debet dolor minui , 
 sed augeri . Possumus ergo dicere 
 quod cum videmus eos dolere de dolore nostro , 
 non quia ipsi dolent de dolore nostro minuitur dolor noster , 
 sed quia videmus eos dolere , adgeneratur nobis quaedam firma fantasia quod sint amici : 
 et quia delectabile est habere amicos , delectamur : et delectando , 
 minuitur dolor noster : 
 quia omnis delectatio , 
 vel totaliter tristitiam aufert , 
 vel saltem eam minuit . Tertium remedium , 
 est consideratio veritatis . 
 Nam licet de turpibus sit dolendum , 
 de bonis tamen fortunae , 
 vel de aliis quae in nobis contingere possunt , 
 absque eo quod operemur turpia , 
 dolere non debemus . 
 Ad hoc autem , 
 maximum remedium est consideratio veritatis . 
 Nam per huiusmodi considerationem cognoscimus talia esse modica bona : ideo eis amissis non dolebimus , 
 nisi 
 forte per accidens , 
 inquantum per amissionem eorum impedimur ab operibus virtuosis . Patet ergo non esse dolendum , 
 nisi de turpibus , 
 et non de operibus virtuosis . 
 Si autem propter alia dolor , 
 vel tristitia contingat , 
 fuganda est , 
 vel per virtutes , 
 vel per amicos , 
 vel per cognitionem veritatis . Consueuit etiam ad hoc dari quartum subsidium , 
 videlicet , 
 remedia corporalia , 
 ut somnus , 
 balneum , 
 et talia quae tristitiam fugare solent . 
 Cum ergo tales tristitiae impediant operationes virtuosas , 
 tanto magis decet Reges , et Principes tales tristitias moderare , 
 quanto decentius est eos excellere in operibus virtuosis . 
