Dicto de aedificiis 
 secundum ordinem superius enarratum , 
 restat dicere de possessionibus . Possumus autem triplici via venari , 
 quod rerum possessio est quodammodo naturalis . 
 Prima sumitur ex necessitate vitae . Secunda , 
 ex dignitate hominis . Tertia , 
 ex actione naturae . 
 Si enim homines naturaliter viuunt , 
 et societas politica est quodammodo homini naturalis , 
 ut in prima parte huius secundi libri diffusius probabatur : 
 oportet aliquomodo naturalia esse 
 quae sunt necessaria in vita politica ; 
 sed 
 secundum Philosophum primo Polit’ necessaria est rerum possessio in gubernatione domus , 
 si quis debeat politice viuere ; 
 eo ergo ipso quod rerum possessio deseruit necessitati vitae , 
 est quodammodo homini naturalis . 
 Secunda via ad inuestigandum hoc idem sumitur 
 ex dignitate humana : 
 eo enim ipso quod homo respectu corporalium 
 et sensibilium est creaturarum dignissima , 
 habet naturale dominium super ipsa : 
 quare naturale est homini 
 quod dominetur istis sensibilibus , 
 et quod possit eis uti in suum obsequium , 
 et 
 quia hoc est quodammodo possidere ea , 
 ideo eorum possessio est ei naturalis . 
 Unde et Philosop’ 1 Politic’ 
 ubi probat possessionem talium naturalem esse , 
 ait , 
 quod hominum ad bestias naturaliter est iustum bellum : 
 eo enim quod bestiae naturaliter homini debent esse subiectae , 
 et debent ordinari in obsequium eius : 
 si ipsae refugiant obsequium hominis , 
 homo contra ipsas bellat , 
 tanquam contra ea quibus naturaliter dominabitur . 
 Sicut ergo homo naturaliter dominatur bestiis , 
 sic et naturaliter dominatur aliis exterioribus rebus ; 
 quod non esset , 
 nisi rerum possessio quodammodo naturalis esset . 
 Tertia sumitur ex actione naturae : 
 nam si in prima generatione natura non deficit animalibus , 
 sed naturaliter praeparat eis debitum nutrimentum ; congruum est 
 ut non deficiat eis iam perfectis . 
 Si enim digniora sunt perfecta imperfectis , 
 et ipsis imperfectis animalibus praeparatur debitum alimentum a natura , 
 multo magis hoc praeparabitur eis iam inesse perfectis . 
 Animalium autem quaedam ouificant , 
 quaedam vero animalificant . 
 In animalibus autem facientibus oua , 
 cuiusmodi sunt aues , 
 sic natura ordinauit , 
 ponens in ipsis ouis album 
 et rubeum , 
 ita quod ex albo generatur auis , 
 et rubeum cedit in nutrimentum eius . Aui enim existenti infra testam oui , 
 non deficit quin prouiderit ei pro debito nutrimento . Sic etiam animalibus natis per generationem natura non deficit quantum ad nutrimentum , 
 quia 
 statim solicita est inducere lac in mamillis matris , ut ex eo animalia genita nutriri possint . 
 Quare si animalibus imperfectis natura praeparat nutrimentum 
 et necessaria vitae , 
 multo magis hoc facit animalibus perfectis . 
 Ideo ait Philosophus primo Polit’ 
 quod haec , 
 idest res a quibus nutrimentum accipimus , 
 datae sunt nobis a natura . 
 Naturale est ergo nobis habere res exteriores . 
 Habere ergo dominium rerum exteriorum est 
 quodammodo homini naturale : 
 quia natura produxit huiusmodi sensibilia propter hominem . Sumus enim quodammodo nos finis omnium , 
 ut dicitur secundo Physicorum . 
 Qui ergo talibus abrenunciat , 
 et proponit viuere absque dominio exteriorum rerum , non proponit viuere ut homo , 
 sed eligit sibi vitam caelestem , 
 et supra hominem . 
 Sicut nubere , 
 et per generationem producere sibi similia , 
 est homini naturale : 
 nihilominus tamen multi sunt 
 qui volentes vacare maiori bono , 
 connubia renuunt : 
 tales enim ( ut superius dicebatur ) 
 non viuunt ut homines , 
 nec sunt pars ciuitatis ; 
 sed eligunt sibi vitam supra hominem , 
 et dicendi sunt hominibus meliores . Naturale est homini ergo , 
 ut homo est , 
 ut vult Philosophus primo Polit’ habere possessionem , 
 et dominium aliquarum rerum exteriorum propter sufficientiam vitae . Natura ergo sicut dedit boni viuere , 
 sic fecit animalia , plantas , et herbas : 
 ut homo eis dominaretur , 
 et ut possideret ea , 
 et ut susciperet inde debitum nutrimentum , 
 sine quo vita nostra durare non potest . 
