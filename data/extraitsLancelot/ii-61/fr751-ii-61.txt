Naie dit Iosep ein sui crestiens. Si croi el pere et el
fil et el saint esperit. Einsi crees uous dit mategras
en troiss diex. Non fas dit iosep car tot est un. Car
el pere et el fil et el saint esperit: na fors i dieu. et cil
est si poissans quil fait les mors resuciter. et de sauc
qui sont mauuais et desloiaus. y uet faire droiture
et dons. ne nus nest tant pechierres se il sacorde a
lui que il ne face uenir au desus de tous ses anemis.
et il a bien mostre uoiant uos tous quil est diex poisSans sor tos autres. ne a la poissance de lui ne se
puet nus pooirs prandre.et ce poez uos bien sauoir
et ne oir par ses ymages que uos clames diex et
cui uos crees que il a ci foudrees et crauantees. Si que
le sont totes arces.
CErtes fait mategrans ie uoi bien que il
est asti plus poissans que ie ne cuidoie et
ce il faisoit tans que mes freres fust resucites et il parlast a moi: Ie ne querroie iamais en
autre dieu ce ca lui non. quant Iosep oi ce que mategrans dissoit si saienoille. et dit diex qui estonas
le monde. qui feis la lune et le soleil qui feis les quatre
ellemans. qui dangnas naistre de la uirge pucele
Qui fu pandus en la crois. et te laissas escopir et batre as felonc Iuis. et uosis gouster de la mort por
ton pueple racheter des painnes danfer. Sire ainSi uraiement com tu resucitas de mort. ainsi face tu
miracles de cest mort. apertement uoiant tous
ciax qui ci sont. Lors ce dresce Iosep. et apres ce ne
demora gaires que li cors se leua de terre et sains
et haitiez. et cort cele part la ou il uit Iosep. et li baise
les piez et dit. ueci le saint home qui despandi le
fil dieu de la crois. et diex la enuoier entre uos por
ce que uos soiez baptisie. Car autrement ne poez uos
eschaper de la pardurable mort. denfer. et quant
Iosep uit le mort resucite deplora de pitie et mercia dieu de bon cuer. et dit a saus qui entor lui estoient. et dit Signor or poez uos bien dire que cil
dont ie uos ai parle est diex poissans sor tous autͤs
Certes cest uoirs fait mategrans ne iamais ne
querrai en autre dieu que en lui. que ie sai bien
des quil a argon mon frere resucite quil est diex
ades et sera ades et tout uns.
Atant ce laisserent tuit cil de laiens cheoir
au piez iosep. et dirent a haute uois. Sire nos
nos metons del tout a uostre conseil. et se nos
auons par nostre mescreane folie sa en arieres nos
somes pres de lamender. ne iamais ne ferons
riens qui contre uostre uolente soit. Si nos ensangniez quel loi nos deuons tenir et en quel maniere nos le ferons. Ainsi furent cil del chastel conuerti et batisie. et quant li seneschaus qui auoit feru iosep parmi la destre cuisse uit que tuit ceens
tiennerent. Si requenut deuant tous comment
il auoit feru ioseph. et coument lespee estoit brisie. Ie cuit fait il que uos trouerois lautre moitie
en sa cuisse. et lors fist mategrans garder. et trouerent
lautre piece de lespee. et quant il uirent ce si en furent molt esmaie. Si li dit mategrant. Sire comment porrois uos Garir. Bien se dieu plait dit
Ioseph. mais uos seres uos garis de la plaie de uostre
chief. Si fist aporter le remenant de lespee ou li
heus estoit. Si fist le signe de la crois sor la plaie
maintenant. et ele fu tantost garie. Puis trait
la piece de lespee qui en sa char estoit. Mais trop
se meruillerent tuit cil qui la uirent. Car du
traire de la plaie nen issi goste de sanc. et lespeee estoit
ausi clere et ausi blanche com cele neust onques este en
char. et de ce ce meruila trop li pueples. et quant
Ioseph uit les .ii. parties de lespee. si dist. ha;
espee ia mais ne seras sodee deuant que ciz te
tanra a ses mains. qui les hautes auantures del graal deura asomer. et si tost com ciz te tanra asses meurs
Si reiondera a force. et cele partie qui dedens
ma char fu ne sera mais nule fois ueue que
sanc nen isse. tant que cil qui la resodera la tangne. Ensi loua ioseph de lespee. et lors furent tant
cil del chastel crestienne. Si uesqui puis argoas
uiii iors. et quant ioseph ce parti de chastel. si retindrent lespee laiens et la garderent a grant honor tant que ie la conquis oan a molt grant a molt grant
painne. et bien saichiez que ie i oi grant trauail ains que ie leusse par deuers moi et puis
que ie loi uos di ie bien quele ne fu puis traite del
fuerre fors orendroit . Si la port tous iors auec
moi. porce que ie cuidoie par auanture trouer celui qui la reioinsist. et maimement de uos auoie
ie grant espoir que uos la reioisisiez. Car il nest
encore si grans parole de cheualiers comme de uos. et quant
uos i auez failli : ie ne sai ou ie puisse recourer
Or auez oi por qoi ele sainne. et sauez uos por coi
ie mengenoillai deuant li : ie mi enienoillai
por ce quele est sainte. Car par li ceront escheueez les auantures del saint graal et maint miracle en ai ie puis ueu que ie la portai premierement et por coi fait hector la baisastes uos. por
ce fait il que le ior que ie la baise ne reseuerai
ie mortel plaie. et quant ie dis ce a monsignpr .G. quil
mauoit de mort rescox. ne me mambroit il de lespee. Or me dites fait messires . G. comment uos
auez non. Certes fait cil iai non Eliezer. Si
sui fiz au riche roi pescheor. qui tient le saint graal en sa maison. et qualiez uos querant fait messires. G. Certes fait il ie uos queroie por ceste espee reioindre. Car ie cuidoie bien que uos ni fausisiez mie. et puis que uos i auez failli : ge cuit bien
que cheualiers ni auangne mais apiece. Et uos dirai
fait messires .G. que uos ferois. Nous soumes entre en la queste au millor cheualier del monde. dont
nos ne sauons riens ce il est mors ou uis . et por ce
uos loeroie endroit conseil que uos uenissiez auec
nous tant que nous leussiens troue ou loing
ou pres. Ce trouez puet estre. et ie sai bien quil acheueru ceste auanture ce mortel proesce i puet auoir
mestier
Qui est cil fait li cheualiers que uos dites qui est
de si haute proesce. Cest fait il lanc̃ del lac
Par foi fait cil en uostre queste ne me metroie ie pas car ie nen ai pas le congie. ains men
irai la dou ie uig. Mais ce uos le poez trouer nul
lieu: si li dites quil uaingne ueoir ceste espee
chiez le riche roi pescheor. Car iluec porra il
ueoir ceste espee. et lors les conmande a dieu.
Si sen reuait entre lui et sa pucele et son escuier.
et messires .G. ce part de ses compangnons Si aquest sa uoie tous seus. et chascuns fait autretel. Mais or se tait li contes deus tous et parole de
gloual.
OR dit Li contes que quant agloual se fu partis de ses compangnons quil erra tout le
Ior sans auanteure trouer qui
face a ramenteuoir. et la nuit
iut chiez en hermite qui
fist son pooir de lui aisier Landemain se leua
matin et erra toute Ior et sercha la forest de lonc
et de le. et quant ce uint au cinquime ior un poi
deuant uespres. en .i. sentier estroit. et lors encontra .i. cheualier arme acorant sor .i. cheual et fu armes
de toutes armes. mais ses escus estoit detranchiez
amont et aual. et ses escus haubers desmailliez et
Ses hiaumes esquartelez. et li sans li degostoit de
la teste et des bras et ses haubers en estoit tous uermax. et quant il uit agloual si uint uers lui au plus
tost que il pot et dit. ha: gentis cheualiers aiez merci
de moi ne me laissier ocirre deuant toi. Sire fait
agloual encor ne uoi ie qui mal uos ueille faire. Biax sire fait cil uos le uerrois par tans. Car
apres moi uiennent ne sai quel cheualier qui me uuellent ocirre. et por noiant et si mont ainsi naure
con uos ueez. Or ne uos esmaiez fait agloual
laissiez les tout seurement uenir. et ie uos creant
laiament que uos nares ia mal sans moi. a cel
mot se regardent et uoient .i. cheualier uenir si grant
a leure comme cheuaus le poit porter. Sire fait
li cheualiers a agloual ue le ci. et il point maintenant uers
lui tant com cheuaus le puet pprter. et cil li torne
la teste de son cheual. et quant ciz uoit que cil li uient
a lancontre. Si sentreuiennent si durement que li
escu ni ont duree quil ne soient percie as fers des
lances. et li cheualiers brise sa lance.et agloual le fiert
Si durement quil porte et lui et le cheual a terre.
mais ciz qui molt estoit fors se relieue ierrement.
et trait lespee et geste lescu sor la teste. Si fait grant
sanblant de lui desfandre. et agloual li cort sus.
tout ausi a cheual comme il estoit. Si le fiert si
del pis del cheual quil le fait uoler a terre. et lors
dessent ius. Car plus ne le uet requerre a cheual
porce que il estoit a pie. Si atacha son cheual a
a .i. arbre. puis trait lespee et cort sus au cheualier.
Mais il le trueue si atorne : quil na pooir de
soi releuer de la ou il gist. Puis li arache le
hiame de la teste. et li abat la uantaille et dit quil
li copera la teste ce il ne se tient por outres. Et
cil oure les iex qui assez estoit a malaisse. et
quant ciz uoit lespee dont ciz li wet le chief coper : Si a paour de mort et crie merci. ha; frans
cheualiers fait il por dieu ne mociez mie.Car ie me
tieng por outres et ueci mespee. ie la uos renc.
et agloual la resoit. et lors li demande parcoi il
uoloit le cheualier ocirre. Par foi fait il quil ocist auant ier .i. de mes escuiers ne ne sai porcoi et
por ce loceisse ie ce ie en uenisse au desus. et au deSus en uenise ie partans se ie ne uos eusse encontre. Mais uos lauez bien cecoru.
PAr foi fait agloual uos feissiez trop grant
mespresure. quant por .i. escuier uoliez
ocirre .i. cheualier. et por ce ueil ie que uos uos
metez en sa merci et cil dit que il le fera puis que
autrement ne puet estre. Si uient deuanc le
cheualier et sagenoille et li crie merci. del mesfait. et ciz
li pardone tout. et lors remonte li cheualiers conquis
et dit a agloal. Sire fait il il est huimais bien
tens et hore de herbregier. Car la nuis aproche
molt durement. et Iai pres de ci .i. recest. et uos
i cerez plus a aise que uos ne serez en lieu ou uos
puissiez huimais uenir. et agloual li otroie.
puis demande au cheualier quil auoit rescox dont
il est. et cil dit quil est del chastel de rog̾don
qui estoit pres diluec a une lieu Galesche et se uos
i uoliez uenir ie uos feroie honorer sor tous homs
et ie le̾ doi molt bien faire. Car uos mauez de mort
rescous. Or uos dirai que uos ferez fait li cheualier
conquis . uos uandrois en huit mais herbregier
auec nos .ii. lors si cera la ioie grans. plus
grans que ce nos estiens departi: li un de lautre. et agloual len prie tant que cil lotroie. Lors
Sont tuit trois retorne ensanble et uont tant
quil uiennent en une praierie qui estoit emmi
la forest. et en milieu de ses pres auoit une
tor haute et fort. qui estoit close de murs. et
de fosez. et quant il uiennent iusqua la tor si descendent . et cil de laiens corent as estriers puis
les desarment. Car grant mestier auoient de reposer Car il estoient forment trauilli.
Et quant il furent alegie de lor armes:
li sires de laiens les mainne en sa maistͤ
sale.et lors li demande agloual comment
il a non. et il dit quil a non griffon del malpas. et uos biax sire fait il a agloual dont estes
uous. et il dit quil est de la maison le roi artus
et que alez uos querant fait Griffons. et il li conte tote lauenture de la roine et de lanc̃. et coment
ele uit que uns cheualiers enportoit la teste. Si auons
fait il iure que ce nos poons le cheualier trouer ne quenoistre que nos en porterons la teste au roi. et por
ceste chose somes nos meu de la cort iusqua .x. cheualier
quant griffons entandi agloual. Si sepance que il
porra faire. Car ce agloual le queneist il ne querra mie quil nait lanc̃ ocis. Si len couuandra a
morir ce il en cest nouelles . et lors dit que ce seroit trop grans damages ce lanc̃ estoit mors.
mais totes uoiez li dist il: biax sire perdites uos plus
que lanc̃. Oil en on dieu fait il nos perdimes k. le
seneschal. et sagremor le desree et dodinel le sauuage. mais de la perde daus tous ne nos est il mie
tant comme de lancelot. uoire en non dieu fait cil;
et qui uos randroit K. le seneschal don ne len sauez
uos bon gre. Si maist diex fait cil oil et molt en
aueriens grant ioie.
OR sachiez dont fait il que ce uos estiez demain a lermitage de la haie uos li troueriez sans faille. En non die fait cil molt
grant merciz. Cele nuit iut agloual laiens et landemain si tost comme il uit le ior ce leua. et prist ses
armes et cheuauche droit uers lermitage que
cil li auoit dit. et quant il se fu partuiz de lostel ou
il auoit geu. Griffons uint a k̾. le seneschal
quil auoit en prison et dit .k̾. uos estes deliures de ma prison. et li conte coment et ie ueil
que uos en ales de ci a lermitage de la haie. et uos
rendes a agloual. et ce il uos deman qui uos i enuoie : si dites que uos ne sauez qui. et por ce que ie
ueil que nus nel saiche de moi nouellez: ueil ie
que uos fienciez que uos ne dirois en lien ou uos
ailliez que uos aiez saiens este. et ciz li fiance qui
molt est liez de sa deliuuance. Si li fut griffons
aporter a mangier. et puis commande que lan li aport
ses armes. et eles li sont aportees si sarme et se
part de laiens. et erre tant quil uient a hore
de tierce on lieu que cil li auoit dit. Si troua
agloual qui molt fit grant ioie de lui quant il le
uit. Si li demanda dom il uient mais il ne len
wet riens dire quil ne trespassat sa foi. et
Lors li conte agloual comment il .x. estoient meu por querre lanc̃. et que iamais ne fineront.
derrer deuant quil auront troue uraiez nouelles. Et uos fait il .k̾. quen ferois uos. uodreis
uons entrer en ceste queste. por amor de lanc̃.
Certes il i entrast bien por uos. et il dit que uoirement i entera il. Si Iure sor une creis de fust
qui deuant lui estoit : tout autre tel sainrement
comme li autre auoient fait. Lors acoillent andui ensanble lor chemin. Mais atant laisse
li contes ore parler dax .ii. et retorne a parler
de monsignor .G. si comme il est partiz de ses compangnons.
OR dit li contes que qut̃ messires
G. ce parti de ses conpangnons
quiͥl cheuaucha tous sex molt doleus et molt panciz. de lauanture
de lespee a qoi il auoit failli.
Si erra tote ior sans boire et sans
mangier. et sans auanture trouer qui face a ramenteuoir. Ensi erra les .ii. iors et le tiers. mais au
quart li auint endroit midi. quil erra par deuant la maison mathanas. qui tenoit sagremor en prison. et il auait si grant talant de dormir quil ne sauoit ou il aloit. Si auint quil
cheuaucha par deuant mathanas qui a sa porde estoit. Ne onques ne li dit mot. et si lanuoit
math̃. saluee. quant matħ. uit ce si cuida quil feist ce par orguel. Ou quil ne li dangnast respondre. Si entre en sa maison et demande ses armez
a grant besong. et cil escuier li aportent uolestiers.
et cil de laiens li demandent ou il wes aler. et il dit quil
irra pres le plus orguillos cheualier quil onques ueist.
Car ie le saluai fait il. et si ne me dangna respondre
Si me pesera fait il molt durement se ie ne li abat grant
partie de son orguel. Lors sen ua et erra tant quil ataint monsignor .G. a lantree dunes brosses et li
escrie de si loing comme il le uoit. tornez sa cel escu
Sire cheualiers ou ie uos ferrai par derierres. Si i auerez plus grant honte. Atant sesueille messires .G.
et se regarde et uoit uenir le cheualier tot apreste de lui
ferir. si ce merueille por qoi cest Si enbrace lescu. et alongne le glaiue et se reto[rne] uers lui et le fiert
Si durement quil labat del cheual a terre. et lors dessent messires .G. car requerre ne le uodroit mie
a cheual. Si atache son cheual a .i. arbre. puis tint
lespee et cort sus a celui: qui ia ce releuoit. si le
fiert si durement quil le rabat a terre tot estordi.
et lors li errache le hiaume de la teste; ca pou
quil ne li a le nes tout esquachie : Si sainne
molt durement. et lors li dit quil se rande. Ou il
locirra sans plus atandre. et il iut en pasmissons. Cac trop grant angoisse li auoit faite messires .G. au hiaume esrachier. et il li dit totesuoiez quil se rande ou il li copera le chief. et cil
li crie merci. et li dist quil ne locie pas. Car uos
feriez pichie mortel et certes ie ne uos au depar
auoir tant mesfait. que uos me deussiez ocirre.
et coment auez uos non fait messires .G. Iai non
fut il mathanas. ha: Matha̾. fait messires
.G. uos iestes ciz chiez cui sagremors ala entre
lui et dodinel le sauuage. Par mon chief Ie uos
ocirrai ou uos direz ce que uos en sauez. ha; sire fait il por dieu merci. Certes ce uos me uoliez atant laissizr : ie uos randerai sag̾. ains
quil soit midis. uoire fait messires .G. par
mon chief. Ie uos laisserai. mais ie ueil que
uos me fiensois que uos ainsi le ferois com uos lauez
dit. et que uos irois en prison la ou ie uos uorai
enuoier. et il li fiance. Lors monte messires .G.
et il ausi. Mais ce fu a molt grant painne. Car molt
estoit las et trauilliez. Si se retorne tout le
chemin quil estoit uenus. et tant quil uindrent
au chastel math̾. et quant cil de leians oient que lor
messires estoit conquis : si uoloient corre sus
a monsignor .G. quant math̾. lor desfandi sor
lor ielx de lor testes quil nel thouchasent.
et il auoit laiens plus de .xxx. cheualiers si que messires .G. ni poist auoir duree. et lors fist math̾.
traire fors de prison Sag̾. Si le randi a monsignor .G. si sain comme il estoit. et quant il le uit
Si dit quil nauoit pas en male prison este.
et il dissoit uoir. Car molt li auoit aidie la
fille mathanas et solacie en la prison.
Quant Sag̾. uoit monsignor. G. si li fut molt
grant ioie. et demande ses armes porce que Ier sen uoloit. et len li aporte. et quant ce
fu tout pres com del monter : Si uint a la damoisele por pandre congie et li comande molt a dieu.
et dit quil est ses cheualiers en quel que lieu que il soit.
et cele len mercie molt. et atant sen uoloient
aler quant messires .G. apela math̾. et li dit ie uos
comant que uos alois a la cort le Roi artus et
uos metes en sa prison de par son neueu. et dites
a madame la roine que tout ainsi ai trouue Sang.
Et cele demande quil est deuenus . Si li dites
quil est entres en la qeste de lanc̃. auec nos
autres conpangnons. et sans faille il auoit Ia
contee a Sang. la queste ou il estoient entre. et auoit fait tout autretel sairement comme li autre firrent. et math̾. dit que ce fera il uolentiers. Si sen partent li dui compangnon de laiens. et sen uont lor chemin ensanble. mais atant se tait li contes daus car assez en a parle
a ceste fois et bien i saura retorner quant lieu sen
iert. Si parole dune auant᷑e quil auint a hector qui ne fait pas a hoblier ains la doit ou bien
ramenteuoir uouiant tous
CE dit li contes que quant .h.
ce fu partiz de ses conpangnons. Si erra parmi la forrest .u. iors entiers. une eura sa et lautre la. et sans auanture trouer qui a conter face. et tous iors demandoit
nouelles de lanc̃. par ou il uenoit. mais onques
ne pot trouer qui de rien len assenast. Auent
au sisieme Ior que auanture la mena a la planche dont dodynias li sauuages chai en leue.
et quant il uint la si uit bien quil ne porroit oute passee fors par la planche. Si descent et atache son cheual par la planche deles a i. arbre.
et dit que por la perte del cheual ne remandra
il pas quil ne past outre. Car ie uoi bien fait
il que ceste planche fu faite si estroite por les cheualiers
errans retenir. Lors ce met hectors sor la planche tous armez et parsse outre molt hardiement
comme ciz que tant estoit hardiz que nule auanture ne le pooit esmaier. et quant il uient a lautre riue si uoit le chastel qui pres diluec estoit . et il sadresce cele part. Car il i uodra herbregier. et quant il se regarde si uoit issir de laiens .i. cheualier arme sor .i. grant destrier qui li acort lauce leuee. et li dit quil se rende ou il morra ia. mais .h̾. ne san esmaie mie molt. ains
eslongne son glaiue et met lescu deuant lui.
Et quant li cheuaus li uient aprochant et il guenchist que il ne lose a cop atandre. porce que
trop estoit fors. et il fiert celui qui desus estoit si durement quil le porte del cheual aterre. puis trait lespee si le fiert si parmi le
hiaume que cil est si etordiz quil ne cest ce
il est iors ou nuiz Si chiet endens a la terre. Et h̾.
le prant par le hiaume si le traine une lanence long
et plus. Car li las del hiaume estoient fort. et il
le fiert si del poing de lespee quil li fait les mailles del haubert dedens la teste. Sil atorne tel que
li sans li saut parmi le nes et parmi les oreilles et lors li tranche les las del hiaume. et dit quil
li tranchera le chief. ce il ne se tient por outre
et cil ne respont mot. Car encor gisoit il en pamissons. et h̾. le laisse reposer tant quil ait salainne reprinse. et quant il puit parler si dit a h̾.
quil ne locie pas. car il se tient por outre. et
que quil dissoit ce si solieue tout belement le pan
del haubert .h. Car il li uoloit lespee boter dedens
le uantre. Mais .h. la ert par le poing et li dit ha
traites desloiaus. Ia ne uos garentira que uos
ne morois. Maintenant hance .h. lespee et li cope
la teste. et lors uoit issir del chasel iusqua .x. escuiers qui li chieent aspiez. et li dient sire. beneois soiez uos. qui nos auez uangie de lome el monde que nos plus haions. et uenez laieus auec
nos car ciz chastiaz cera uostres a toz iors mais.
Puis que uos en aues le signor conquis. et sanc
que ce cil de laiens le seuet il en ceront plus lie
que ce uos auiez a chascun done .u.c. mars dor
Lors sen uont .iiii. el chastel et content la nouelle qui molt plait a tous ciax qui loient dire
Si uiennent fors de laiens et amainnenrai .i. bial
cheual si li donent. et puis le mainnent el chastel a fine force. Si dient quil remandra laiens et cera
Sires daus tous. mais il dit que nel feroit en
nulle maniere. et totesuoiez le font desarmer
et le mainnent el maistre palais. et lors encontre la damoisele que dody̾. auoit sene iusqua la planche. et quant ele encontre .h̾. si le salue molt cortoisement. et il li. et ele auoit este amie au cheualier ocis.
mais il estoit si desloiax et si traites que le ne lammast en nulle maniere.
LA nuit quant il orrent mengie demanda la
damoisele a h̾. dom il estoit. et il dit quil
estoit de la maison le roi artu. A foi fait
ele ce mest molt bel. Ausi a il laiets un cheualier qui
en est. uoire fait .ħ. amenez le auant si le uerrons. et ele le fait amener. et quant d̶̶̶̶d̶ h. le uoit
Si quenoit bien que cest dod̃y. li sauuages. si
Se ce lieue en eestant et li cort les bras au col.
Si fait li uns a lautre molt grant ioie et h̃. li demande ques auanture lamena sa. et il li conte coment une damoisele lamena iusqua la planche ou il dut estre noiez. et quant il fu uenus a
riue si le fist prandre uns. cheualiers et le fist mestre en
prison. et lors uoit la damoisele deuant soi si
la quenoit. Si li demande por qoi ele lauoit fait
uenir cele part.
Par foi fait ele ce uos dirai ie bien. il est
uoirs que mes amis qui mors est uos haioit sor tos homes por une plaie que uos
li feistes a une asamblee. Si me dit une ore quil
mocirroit se ie ne fasoie que ie uos amenasse
celle part. Si me fist aler a la cort le roi artu por
uos querre.et bien mauoit commande que ie ne
reuenisse mie sans uos. Si ce fist armer et uos corut sus si tost comme il uos uit. et uos fist mectre
en prison si tost comme il pot. et disoit bien que ia
mais nen isteriez. mais or uos en est bien auenu
quant ciz cheualiers uos en a uangie. Car il li a la teste copee. Or uos ai dit ce que uos me demandastes. Lors
dit dit dody̾ a h̾. Sire il uos couient ce il uos plait que uos me dites quele ocoisons uos amena
ceste part. et il li conte coment li conpangnon de la
maison le roi sont meu por querre lanc̃. et li dit
la nouele que la roine aporta a cort. Si auons fait
il iure que nos ne finerons iamais deuant que
nos saichons nouellez ou de sa uie ou de sa mort.
puis quil est ainsi fait dodỹ. ie uos creant que
lamais en la cort le roi artu nanterai deuant que
li autre i soient uenu. Si deuieng orandroit compains de ceste queste. et h̾. en et molt liez. Cele
nuit offrirent a h̾. cil del chastel la signorie de
leans. Mais il nen ot talant de prandre. ains san
parti au matin entre lui et dody̾. et errerent tant
quil uindrens a ior deuise a la blanche crois. a
lissue de la forest. Si auint bele auanture que
tuit li conpangnon uinrent a hore et a tans.
ET quant il sentreuirent si firent molt lie
et molt firrent grant ioie des .iii. copangnons
que il cuidoient auoir perdus. et hore les
ont sains et haitiez. Si conta chascuns ce quil li
estoit auenu. en la semainne. Mais de lanc̃. ni
ot nul qui nouelles aportast. Si en furent molt
dolent et molt correciez. et messires . G. dit que
puis que il nauoient riens oit que ore len pueent
il bien partir del tout Si oste son hiaume de sa
teste tout premiers et ausi font tuit li autre. si sentrebaissent tuit au departir. et pleurent de la pitie que chascuns a de ce quil ne ce cuident mais
a piece autre si bien ueoir comme il font ore. Si font
trop grant duel. et lors departent. Mais messires G.
se parti daux tot premiers si grant duel faisant
comme cil ueist deuant lui morir tout le monde.
et ausi pleure tuit li .xii. et chascuns tient sa uoie
par soi. Mais or se tait li contes daus et parole
de monsignor G. tout premiers .
OR dit li contes que quant messires
G. ce fu partis de ses conpangnons si com li contes la deuise. quil
sen ala tous seus. et passa maintes terres et tous iors parla ou
il aloit aloit demandant nouelles de lanc̃. Mais onques ne troua qui de riens
len poist ensangnier. et tant quil ot bien ale .ii. cemainnes ou plus sans auanture trouer qui a ramenteuoir face. Si iut en un senmedi asoir an une
abr̶e blanche. et illuec laissa ses armes et prist unes
autres. et laiens remest tote ior por ce que digenanges estoit. et au lundi matin sen parti si tost comme
il ot oie messe. et erra le plus droit chemin quil
pot uers le roiaume destrangorre. et lors uint a
une fontainne dont leue est clere et froide. et la grauelle reluisans comme argens. et tout entor auoit grant plante derbe.et si estoit la fontainne auirouee dabrissias que si grant ombre donoient en
en lieu quele nauoit garde des agais del soleil.
Si en estoit la fontainne trop delitable. et messires G. uient cele part. Si uoit la fontainne. si len
prant grans talant de boire. Si descent de son
cheual et ote son hiaume et en boit molt uolentiers.
Et en ce quil se reposoit illuec : e uos uenir une
damoisele sor .i. palefroi que uenoit la grant ambleure et quant eleuoit monsignor .G. si le quenoit
molt bien. Car encor nauoit il pas relacie son
hiaume. Si le salue au plus bel quele pot et li dit
que bone auanture li doint diex. messires G.
fait ele quel part irres uos. Si maist diex fait
il damoisele ie ne sai. et quales uos querant
fait ele. Certes ie quier qui nouelle me seust
a dire de lanc̃. comment fait ele ou est il dont.
par foi fait il len cuide a la cort le roi que
il soit mors. et nous soumes meu iusqua xiii
cheualier por en querre ce se est uoirs ou non. Si ne
poons mais reuenir a cort deuant que nos en
sachons uerite. par foi fait ele de lui ne sai ie rien
fors tant que se ceroit trop grans damages se
il estois ainsi auenu. et ia se dieu plait ceste nouelle ne sera ia uraie. Car trop en ceroit cheualerie abaissie. Si uos pri par emors que uos herbregier o moi. et ie uos herbregerai tot a uostre
uoloir. et cil dit que si feist il uolentiers. mais
il nen est mie encor tans
Par la foi fait ele que uos deuez la rien que
uos plus amez: venez i. et il dit quele la
tant coniure que il ira. Si monte et aquit
sauoie auecques la damoisele. Si uont tans
quil uont bien .ii. lieus anglesches. tant que il uoient .i. petit chastel el chief dune mareschiere
Sire fait ele ues la le chastel ou uos gerrez en
nuit. Lors sont uenu la si entrent ens et
quant il sont uenu el maistre palais de laiens: Si les descent on a mout grant ioie. et emmenerrent amont monsignor .G. si le desarment. por lui aleger. et la damoisele le
mainne en une chanbre ionchie derbe frreche por la chalor qui assez estoit grans. et quant il
ont .i. pou sis si entre uns uarles laiens qui
dit deme messires est uenus. Si amainne o lui
bien trante cheualiers. ua fait ele si li di quil uaingne a moi si uerra quel oste iai. et lors demande messires.G. a la damoisele por qor il amainne tant de cheualiers. Sire fait ele ie le uos dirai.
Il est uoirs que ci pres a .ii. lieues englesches
aura demain .i. tornoiement feru deuant
le chastel. de niolin. Si bon que de millor noistez uos parler piesa. Si le fait ferir marbaac qui estoit parens Galehot le fil a la bele
iaiende. et ont establi entreus que ciz qui au
millor en cera aura .i. espriuier et .i. faucon
en remambrance de uictoire. et cil auient quil
i maint s enmie il aura le plus riche chapel
del monde. et porce que mes amis uodroit
uolentiers conquerre ceste honor mande il toz
les cheualiers de cest pais. si ceront auec lui demain.
por ce que nus cheualiers seus ni porroit riens faire ensi grant tornoiement. Se il nestoit de molt
haucte proesce Si ma ia dit mes amis quil me
menra auec lui et que iaurai le chapel se il onques
puet. Si uos pri messires .G. par la foi que uos
deuez au roi uostre oncle que uos i uenez demain
et aidiez a mon ami. et ie sai bien que ce uos le uoles faire uos en aurez la uictoire et nos lonor. que
par uos uaintra mes a mis le tornoiement ce il le
uaint. et il dit quil ira molt uolentiers puis qu ele
len prie et len mercie molt. et cestoit uns cheualiers errens
ses amis. A ses paroles uint laiens en la chambre
et cestoit uns cheualiers bien fais de cors et blons comme lanne. Si ot non Callaguins li blons. por ce que il estoit
a des plus blondes cheualiers que nus del pais. et quant samie le uoit uenir si se dresce contre lui et li dit. ueci
monsignor .G. qui uos aidera demain au tornoyement. et quant cil len tant si li cort les bras au col
et li dit que bien soit il uenusde sor tous les autres
cheualiers dou monde. et lors asieent si comencent a
parler de lor afaires. et sentracointent au miex
que il seuent. et messires G. li demande coument
il a non. et il li dit. et puis li conte le tornoiement
tot ainsi com la damoisele li ot dit. Ne il ne cuidoit
pas que il le seust encore. puis len requiert quil
len aist. et messires .G. dit que si fera il. uoire
en non dieu fait cil dont aurai ge lonor. puisque
uos ceres en maide. et si maist diex ie uos en sai
millor gre: que ce uos me deniez le millor chastel
que uostres oncles ait.
Atant assisent au souper. et mengerent
molt liement. et molt furent lie cil de laiens de la promesse que messires .G. lor auoit faite. Car grant fiance auoient en lui de uaintre se tornoiement. A landemain quant il furent
atorne chascuns celon sa maniere. Si fist li cheualiers atorner samie. et uestir si richement com nulle plus.
Car ele sauoit bien que ele seroit uestue de haus
homes. et de haus barons. et ele estoit sans faille
une des plus belles damoisele dou pais. et lors se
partirent et errerent tant quil uinrent desor
.I. tertre. Si uirent en la ualee desous le tornoiement qui ia estoit comenciez en une molt bele
praerie qui bien duroit .ii. lieus de lonc et une
de le. et li rois marcharos ne portoit mie armes
cel lor. Ains auoit fait drecier enmi les pres une loge de fust ou sa fame estoit. et les dames
et les damoiseles estoient toutes apoiez por le
tornoiement uoier. si auoit illuec une niece la roine qui dissoit deuant totes quele aueroit le chapel. Car ses amis le faisoit miex que
nus qui encore fust uenusa lasamblee.
Mais quant lamie tauigin i fu uenue. et ele
oi. la uantance quele faisoit. si dit que
ele ne dissoit mie uoir. Por qoi fait ele
por ce fait ele quil i a millor cheualier de lui uenu.
qui est il fait la damoisele. Par foi fait ele le
non ne saures uos mie orendroit. mais uos
le porrois quenoistre par tans. Lors est cele molt
correcie. Si dit a lautre quele uaingne apoier
deles li. Si li mostera le cheualier quele dit. et cele
ua si regardant les cheualiers qui pongnent a molt
et aual. et messires .G. demande a tanaguin de
quel part il se uodra torner. et il dit quil uet
estre conree la gent le roi. Si se torne deuers
le conte de broses . et ciz queus auoit pris le tornoiement contre la gent le roi. et quant il ce sont torne cele part ou il uoloient. Si pongnent por
aidier a lor compangnons. et messires .G. se met entraus por ioster. et maintenant uint uers lui
uns cheualiers molt preus. Si sadresce li uns uers lautre tant com cheuaus lor porrent aler. Messires
.G. abat le cheualier si felenescement que au parcheoir ot le bras brisier. et il lait maintenant corre
aus autres lespee traite en lamain si fiert et abat
quenquil ataint. Si tranche cheualiers et cheuaus par
cox de lance et despee. Si point amont et aual si
nen refuse nul qui le ueille atandre. Si le fait
si bien en totes manieres que tuit dient quil en
doit auoir le los et le pris. et cele qui est amie
a tanaguin et dit a la niece le roi damoisele uos
disoie ie uoir. Cest cil a lescu blanc qui touuainc. En non dieu fait ele uos parles encor trop
tost. Car par auanture cil le fait orendroit bien
tes chose puet auenir quil nel fera mie sanpres
si bien. et por ce nen deuez uos mie tant dire :
que uos ni puissiez recourer et que uos ne uos
en repantois. Ie ne men repantirai ia fait la damoisele car ie sai bien quil le fera miex sanpres
quil ne fait ore. et se uos le que noissiez ausi bien
comme ie fas uos nel desdiriez ia.
En ce quil parloient ensi si issirent del
chastel bien .ii.c cheualiers armez por aidier
a la maigne le roi qui trop defailloient
durement. Car messires .G. les menoit trop
malement. Et quant il sont uenu alasanblee si
le font si bien : que deuant les fers de lor lances ne remest cheualier en celr. quil ne facent uoler a terre. Si les destrangnent si que a force
couient a la gent le conte guerpir la place.
Car trop sont cil qui encont aux estoient. si
sen fussent fui tuit qut̃ messires .G. recueure si
bel que tuit sen merueillent de sa proesce. si sesforce tant aquel que painne que cil compangnon sont
remes auec lui. et lors uint a lasemblee unc freres le conte de broses. Si amena auec lui bien
iii.c. cheualiers. et quant il unrent si quil ni ot mais que
del ferir : si uinrent si randonement quil rechacerent la mainie leroi iuqua lez lices. et lors
ce retindrent il comme cil qui molt estoient preudome. Si ne fussent si pou. Si sosfrirent une
piece Ciax qui de pres les enchauserent. En ce
quil estoient a si grant meschief. Si uenoit aual
les pres uns cheualiers armes dunes armes uermelles. et uenoit issi que il nemenoit auec lui ne
escuier ne garson. Si comensa a regarder le tornoiement et uit la gent le roi qui trop bien se
deffandoient. Come a si grant meschief.
LOrs se torne li cheualiers deuers aus por asaudre. Et quant li hiraut leuoient si commencent a huer. Or sa gentis cheualiers uenez
aidier a ciax qui grignor mestier en ont et
il se met maintenant esrans en concee ciax
cui messires .G. aidoit. si lor laisse corre si abat le premier quil encontre et puis le secont
et le tiers. Si fait tant que dun glaiue en abat .ui. et puis met la main a lespee si le fait
Si bien au premier poindre quil les fait tos
resortir. plus dune archie. Ne nus nel uoit
qui nel redot. Car il nataint cheualier a droit cop
cui il ne fat uidier les arson. Si haste si ses
anemis que tuit li roial sont recoure par sa
proesce. et cil deuers monsignor G. en sont
tuit esbahi. Si qua pou quil ne wident la
place. Lors dient celes qui as fenestres sont
que tout uait̃ li cheualiers uermaus. cil qui porte
lescu uermel au lion blanc. et tant que messires. G. en oit la nouuelle qui cestoit ales esuantee for del tornoiement. Si li dit uns garsons que la ius a .i. cheualier le millor que len ueiist
Onques maos. car il tous seux a desconfit
la gent le conte. et par lui sont ce corus la
gent le roi qui ore estoient tuit desconfit. et les arete tusciz par son cors
Quant messe̶ires .G. a ce oit si se merueille molt qui se puet estre. si relasce molt tost son hiaume et prent une
lance la plus fort que il puet trouer. Si ua
bruiant aus rens. Si encontre le cheualier uermeil.
qui auoit lance recouree. et si tost comme il sentreuirent. Si muet li uns uers lautre. et li
cheual furent fort et bien corant. si uinrent
tost. et li cheualier furent fort de grant pooir. si sentrefierent sor les escus si durement que les lances uolent en pieces. Mais ne chai ne li uns
ne li autres. Ains sen passent outre tuit aficre. Se messires .G. est dolens de ce quil na
le cheualier abatu : Li cheualiers est plus .c. tans dolens
de ce quil na monsignor .G. abatu. Si en est si
dolens quil ne cest quil doie faire et cuit cil
qui la ioste out ueue dient que li cheualier sont
de gnt proesce et il reprannent lances. il se
radrescent li uns uers lautre parmi les rens
qui bien lor fureunt deliure. si sentrefierent
si grans cox que il se metet parmi les escus et
parmi les haubers les glaiues tranchans. mais
il ni a celui cui li ceruiax ne soit torbles. Si
qua painnes se pueent tenir es arsons. Mais
trop est mains greues li cheualiers que messires
.G. ne soit. Si reuient tost a lestor. et prent une
grosse lance tote la plus fort que il pot auoir. et autretel fist messires .G. qui encore
estoit tous estordiz. Si point li uns uers lautre por faire la tierce ioste. et se fierent parmi les escus et brise messires .G. sa lance et li
cheualiers le fiert de si grant force quil le porte del
cheual a terre tout enuers puis sen ua outͤ
por faire son poindre. Si trait lespee et de fiert
entre la gent le conte. Si les en mainne ferant
iusques deuant les gens des loges et deuant
les dames qui i estoient apuies. Et quant il les
a iusque la amenes: si tornent cis en fuie car plus
nel pueent mais souffrir et lors comance la chace qui tant dura que molt enprirent les gens le roi.
Quant li uermax cheualiers uoit que tuit sont
desconfit sans recourer . Si sen reuait
tout son chemin et se fiert en la forest qui
pres diluec esteoit. et quant messires .G. fu remontes si ot si gn̾t honte et si grant duel quil
nose remanoir en la place Ains sen ua grant aleure apres le cheualier qui abatu la.et dit que ia
mais ne finera tant quil laura a tait̃. et ce il nest
de la maisoa le roi artu il se conbatra a lui. tant
que li uns en cera outres et mors. ne autrement
ne puet remanoir. et se il seust aue lanc̃. fust
uis. il cuidast uraement que ce fust cil. Mais par
ce quil croit quil soit mors ne sot il que dire
Si sen ua uers la forest correciez et plains dire.
et regreste sa mescheance que ia li est auenue.
en ceste queste par .ii. fois. En tel duel et en tel
ire cheuauche par lui messires .G. si quil uoit
deuant lui ades les escloz del cheualier et bien set
que il le sieut droitement. si atant ale quil uint
chiez .i. foretier. qui estoit herbregiez chiez .i. foretier delez .i. uiuier. et il estoit ia pres de nuit
Si entre en la cort. et sergent li saillenr a lestrier
por lui descendre. Puis le desarment et le mainnent en la maison laiens qui estoit grant et bele
et quant il rest entres si trueue hector des mares
qui se ceoit en une coche. et quant il le uoit si li iete
les bras au col. et li dit que bien soit il uenus.
Et messires .G. li fait grignor sanblanc de ioie
que li cuers ne li aporte. et hector li demande don il uient a tel eure. et il dit dun tornoiement qui fu a lissue de ceste forest. et si ai tote
lor sui .i. cheualier a unes armes uermeilles qui
trop bien la fait alasanblee. Mais il ma fait
plus de honte que onques mais ne mauient
Coument sire fait .h̾. par foi fait il nos
Iostames moi et lui uoiant tous ciax
de la place ne ne mepooit abatre ne
ie lui. mais totesuoies me naura il en laissele .i. pou. Si auint a la tierce ioste que il
me porta a tere del cheual. et de ce ai ge si grant
duel que a pou que li cuers ne me part el uentre. et iai puis asses ale apres lui porce que ie
le cuidoie trouer. Car il ne puet remanoir
que ie ne le conquiere ou il moi. quant .h̾.
oit ce que messires G. dit s ien est molt honteus . Car il quenoit bien que ce est il que
il ua querant. Si en est si dolens que il uossit muex estre ferus dune espee par mi les
deus cuises: quil leust abatu. Car il cuide
estre mal de lui a tous iors mais. ne sa haine
ne uodroit il auoir en nulle maniere. maintenant se met a yenous et lidit. ha sire por
dieu pardones le moi. Car certes ie ne uos quenoissoie mie. et ie le uos iur sor tous les sains
dou monde que ie ne leusse fait en nulle maniere. se ie seusse que ce fussiez uos. si men
met en uostre merci outreement. et ie le uos amanderai en tele maniere con uos saurois miex
deuiser et quant messires. G. ot que ce est il si li
pardone molt bonement . ¶.
CEle nuit Iurent laiens molt a aise et
au matin si tost comme il aparsurent le
ior ce partirent de laiens. et dient quil
iront ensanble. Iusquatant que auanture
les face departir. Si uiennent en unes gastes
landes. si loing de recest que il nauoit pres
diluec ne uile ne chastel en demie iornee.
et quant il orront ale entor demi lieue: si trouerent unes petites broses. et uoient a destͤ
pres dou chemin une uiez chapele. et il tornent cele part por messe oir. et il nestoit
mie encore tierce. et quant il uiennent pres
diluec si atacherent lor cheuaus a .i. arbre
puis entrent ens. mais il ni trueuent home ne fame. ains uoient la chapele uiez et
ancienne. Si que li mur estoient fondu et escreue. et ansi comme tous fondus iusqua lautel. et uoient par derier un petit huis qui ouroit derier
en un grant cimetiere. mais entre lautel et le
cimetiere auoit une tonbe de uermeil maubre. et i auoit lestres par desus blanches trop
sultiment faites por lire. et il regardent les
lettres grant piece. et diens por noiant ne sont
il mie uenu cele part. Car sans auanture
nen porront il mais hui aler et hector lit les lestres qui dient ensi.
O tu cheualiers errans qui uas querant auantures. Gardes que tu nentres en cele
cimetiere. por les auantures acheuer
qui i sont. Car ce seroit painne perdue ce tu
niez li chaitis cheualiers qui par sa male auantureuse luxure : a perdu a acheuer les auantures
dou sñt Graal. Celes quil ne porra iamais recourer. De ceste parole ce merueillent.
molt li dui conpangnon. et dient quil nen
tandent mie bien que les lestres dient. Car
trop parolent ocurement. Et non por quant
des auantures del cimetiere ueoir ne se tandront
il pas. Si uiennent a luis entre lui et h̾. et uoient el chief del cimetiere une tonbe qui ardoit
trop durement. flamboit si cler que la flanbe
en sailloit tout contremont plus haut dune lance. et tout entor auoit tonbes qui nardoient mie iuqua xii. et desus chascune auoit
une espee drecie. De ceste auanture se meruilla molt messires .G. et h̾. Et quant il ont la tombe asses regardee. Si dist messires .G. a h̾. h̾. fait il
par mon chief ueci la plus meruilleuse auanture que ie ueisse onques mais. Or si nos i essaions ce nos de saiens uolons partir. et ie uos pri
que uos mi laissas aler. por sauoir que ce puet
estre. et uos me ratandes ici. Si ne uos moues de
chose que uos me uoiez faire. deuant que iaie
del tous failli ou escheue. Sire uolentiers fait
.h̾. Lors entre messires .G. el cimetiere. Lescu au
col lespee au costel. et quant il aproche des tonbes
Si se merueille plus quil ne fist onques mais.
Car il uoit les espees qui desus les tombes estoient drecies totes parelles qui uiennent a lui
et li donent tel cop sor le hiaume quil na si bon
pie qui le soutangne. ains est si estordis quil uole
a terre a genos et a paumes.
Et quant il se uet releuer si sent dessandant
sor son chief si grant plance de cox quil
ne sot de soi prandre conroi. ains chiet
a terre. et gist grant piece en pasmissons. Et quant
il reuient en son poor et il ouuri les ielx. Si a troue au chief del cuimetiere al uis de la chapele
par deuant .h̾. et lors a il molt grant honte si se
relieue et dit que ce il deuoit morir se ira il a la
tonbe. Si geste lescu sor la teste et trait lespee
et sadresce uers les tonbes. et quant il les aproche
si uoit les espees uers lui uenir. et il se cueure
au miex quil puet maos ce ne li a mestier. Car
il est a cele fois pis coraez que deuant. Si est a
cele fois tes atornes que li sans li saut parmi la boche.Si a si grant angoisde quil cuide
bien morir en la place. Si ce pasme et est longuement en tel dolor. et quant il reuient. de pasmisons si se crueue a luis de la chapele ausi
Coume deuant auoit este Mais il est si trauilliez et si las qua painnes puet il parler. et
.h̾. qui en a molt grant angoisse si li demande
coment il li est. Coment fait il h̾. Certes molt
mauuaisement. Car trop ai dolor au cuer. Car
ie ne cuit que onques mais me dolisse autant.
Come ie fas orendroit. et duel au cuer ai ie.
car ie sui li plus mescheans cheualiers dou siecle
qui soloie estre li plus cheans de tous. Sire
fait .ħ. encore nest il mie nes li cheualiers a cui il
ne soit mescheoit aucune fois en aucune chose. et por ce nen deuez uos pas estre correciez. et
lors li oste .h̾. son hiaume por le uant recuellir
et le laise gissant deles la tonbe. et prent son
escu et trait sespee et entre el cimetiere. et ua a
grant pas a la tombe ardant. Mais il na gaires
ale quant il se sent ferus grans cox. si quil chiet
a terre tous estordis. mais il se relieue molt
uiguereusement . comme cil qui estoit de molt
grant proesce. et quant il se cuide del tot redrecier en son estant. Si le restut a la terre flatir quil ne puet durer a la plante des cox. qui
Sor lui dessendent. Si est si mal atornes quil
ne se puet redrecier. ains gist a terre ausi comme
mors. et se messires .G. auoit este abatus et defoles : encor il fu il pis. Car plus longuement
i demora que messires .G. ne fist. Si se retͦua a lentree de la chapele et lors refu trop esbahiz
Mais plus ne pooit faire tant estoit las
et trauailliez que a painnes pooit il les
iex ourir. A chief de piece se dresce .h.
en estant. et regarde enuiron lui comme ci leust dormi. et uoit unes lestres qui disoient ia
nus nentera saiens qui a honte nen parte iusqu atant que li fiz a la roine dolereuse uenra.
et lors mostra a monsignor .G. les lestres. et il
les regarde et dit. que de tous ses briez ne puet
il riens sauoir ne entandre. et que aillors les
couient aler. Car a ceste auanture ont il failli. et h̃. a si grant duel qua painnes puet il dire mot
ains sen part de la chapele molt correcciez et plains dire. Ensi en uiennent a lor cheuaus. si
montent et sen uont les chiez enclins desous les
hiaumes. pansant et dolosant de lor mescheanses qui lor est auenuee. Si cheuauchent en
ta maniere iuquapres midi. que li uns ne
dit mot a lautre. Si uiennent a une forest uielle et antie et haute. et espesce darbrissiax. si truea lantree de la forest .i. chemin forchie ou il auoit
une crois de fust. et en cele crois estoient lestres qui
dissoient ainsi
O tu cheualiers trespassans qui sa tachemine
ueci .ii. uoiees une a destre et une a senestre
garde si chier com tu as les iex de ta teste que
tu en cele a senestre ne te mestes. Car bien saiches
tu que tu sans honte ne tan partiroies de cele a
destre ne te di ie mie. Car il ni a mie tel peril
quant il ont les lestres lues: si dit .h̾. a monsignor
.G. Biax sire ie uos comant a dieu. Car en ceste
uoie a cenestre enterai ge por ce que ses lestres
le desfandent. et uos enteres en ceste autre. Non
ferai fait messires .G. mais uos i enteres. et ie
enterai en cele a cenestre. Par foi fait .h̾. il ne
sera autremrent que ie di. Lors ostent lor hiaumes et se baissent au departir. Si entre h̾. en sa
uoie et messires G. en la soie. Mais atant laisse li
conte a perler de h̾. et retorne a conter de monsignor .G. et des auantures quil li auindrent.
OR dit li contes que quant messires G. ce fu partiz de h̾. quil
erra tote ior le droit chemin
de la forest. Tant que ce uint
apres none. et lors uoit sor destre .i. pauillon tandu selonc le
ru dune fontainne. et il torne cele part por sauoir qui dedens est. et quant il uint dedens si
uoit iusqua .ui. homes qui manipient sor
lerbe fresche. et messires .G. nauoit menge de
tout le ior. Si on auoit il si grant mestier que
por ice dessent et atache son destrier a une branche. puis entre en pauillon. et salue ciax qui au
mengier estoient. mais il ni a celui qui mot
li die. Ains le regardent tuit molt felenestement
et quant il uoit quil ne respondent rien. si ne laisse mie por ce quil ne saciee lespee sainte. et oste
son hiaume de sa teste et le met deles lui. et comance a mengier molt durement. comme ciz qui
grant fain auoit. et dit a celui qui deles lui seoit
mengiez biau sire et si faites bele chiere. En
non dieu biax sire cheualiers bele chiere puis ie faire. de mon mangier que uos mengiez deuant
moi. Car par auanture ausi bon mestier auoie ie
de mengier com uos auiez. si uous desfen que uos
ni adesez plus. Car par mon chief uos le porrois bien conparee. et tuit li autre li desfandent
que ce il ne sen ua il locirront. et il dit que por
aus tous ne ce moura ia. Mais de mon cheual
fait il me poise quil na que mengier.
LOrs saille tuit a haches et a espees dom il
auoit assez laiens. et quant messires .G. uoit
ce: si relasse son hiaume. et cort a son escu la ou il lauoit laissie. et cil cort alui lespee
traite par lui ocirre et il ne refuse rien qui au
deuant li uaingne. ains fiert le premier quil en
contre a ce quil estoit desarmes si durement quil
li fent la teste en .ii. moitiez. et cil chiet mors. et il
recort sus as autres a ce quil faissoient lor pooirs
de lui blecier. si en fiert lun si quil li tranche le
bras enpres lespaule. et li autre dui tornent en
fuie quant il uoient que lor conpangnon sont ainsi
atorne. et messires .G. nes dangne plus enchaucier
ains monte en son cheual et entre en sont chemin.
et erre tant quil uient en une grant ualee. et il
esgarde desous lui el fons dun ual. Si uoit .i. petit chastelet molt bien seant. Car il estoit clos deue
tous anuiron. et de tous murs batilliez. Il torne
cele part son cheual. Car il i uodra la nuit iesir
et il est uenus iuqua leue. et trueue .i. pont de fust par
ou en passoit au chastel et quant il est uenusa la maistͤ
rue; si cheuauche uers la fortresce de laiens. et
cestoit li maistre tors. et quant il laproche si la prise trop. Car cest la plus rich et la plus fort que il
iamais uoie de son grant. Il regarde sor drestre
si oit crier une fame se li samble assez pres de lui.
et il point maintenant celepart ou il oit cele qui crie.
et ua en une grant sale par tere. et uit en une cuue
de maubre une damoisele. qui crioit molt durement sainte marie qui me ietera de ci.
Messires .G. acort cele part ou il oit cele qui
crie. et uoit la cuue qui estoit la moitie
plainne deue. Si que la damoisele ia uient
iuscau nombril. et quant ele le uoit si li dit sire cheualiers
ietes moi decci. Lors geste messires .G. les mains
et laert par les flans. Mais il ne la puet remuer por
pooir quil ait. Si ci essaie .ii. fois ou trois. Et quant
ele le uoit si li dit. A sire cheualiers uos i aues faille. Or
porrois dire seurement que de cest chastel ne
partirois sans honte auoir. Damoisele fait.
il ce ie ne uos ai deliuruee ce poise moi. et Ien ai fait
mon poori nen doi estre blasmez. Mais or uos uodroie ie prier par enmors que uos me deissies por
coi uos estes ci. et par quel auanture et se uos en
poez estre deliuree. Par foi fait ele ie sui ci en
tel maniere. et si sueffre totes les dolors et ai totes les angoisses. ne nan ferai fors deuant que
li millors cheualiers del monde men ietera. Mais locoisons por coi ie i sui misse ne sauroif uos Ia
ne uos ue autres de par moi. deuant que cil cera uenus qui me ietera. et sa uenue est assez pres
que se sera en cest an. et coment fait il esse que
uos souffres tant de dolors. Coment fait ele tastes ques ceste eue . et lors le saures. Lors met
messires .G. lune de ses mains en leue. mais
il ne la cuide ia auoir retraite a tans. Car tant
la troua chaude quil cuide bien auoir la main
perdue a tous iors mais.
Sire cheualiers fait ele or sauez quel angoisse ie sueffre. Certes damoisele
fait il ie ne uoi mie coment uos puisiez durer. Par foii fait ele ce ie ie poisse
morir por traual ie fusse or morte piesa.
mais a damedieu ne plait. Car il ne set pas
Encore bien uangies dun pichiet que ie fis.
par quoi ie suffre ceste angoisse et cest torment.
Mais or uaos en poes aler quant uos plaira Car
de moi oster est il noians puis que uos i aues
failli ne de mon estre ne saurois uos plus.
et il sen ua maintenant quant il uoit quil nen
porra plus traire. Si sen ua au mestre chastel et uallet saillent encontre lui por lui
descendre. Si li establent son cheual. et le mainnent en haut por lui desarmer. Si trueue messires .G. grant plante des plus biax cheualiers
quil onques ueist en nulle terre. Si se drescent
encontre lui si tost comme il le uoient uenir.
et li dient que bien soit il uenus. et il les encline tous. et lan li fait oster ses armes. et li baillent une molt riche robe a uestir. Puis lacieent deuant aus. et li demandent dom il
est. et il dit quil est del roiaume de logres et
de la mainie le roi artu. et lors li font la grignor ioie del monde. et li demandent nouelles de la cort le roi artu. et il lor dit celes comme il les cest. Mais pres a quil nen oi nouelles.
A ces paroles issi de laiens uns grans
cheualiers. qui amenoit auec lui grant
conpangnie de cheualiers. et cestoit assez plus
biax hons que messires .G. eust ueu puis quil
issi de son pais. et molt resanble bien gentil
home. et quant cil de laiens le uoient uenir. si dient
a mon signor .G. que cest li rois. Maintenant se
dresce messires .G. et li dit que bien soit il uenus.
et cil li rent son salu a molt bele chiere. si le fait
aseoir deioste lui et li demande qui il est.et il
li conte tote la uerite. et li rois en est molt liez
car molt desiroit a ueoir monsignor .G. et a quenoistre. Si parolent ensanble et santracointent
au plus bel que il porrent. Endementieres quil
parloient ensi. Si regarde messires .G. et uoit enttrer laiens par une uerriere un colon qui portoit en son bec un ensencier dor trop riche. et si
tost comme il fu laiens entres si fu li palais raenplis de totes les odors que cuers mortex porroit
panser ne boche dire. et lors furent tuit anmi
conques ni ot an palais un tout seul qui mot deist. ains sagenoillent tuit si tost comme il uirent
le colon. et il sen ala tout droit a une chanbre
et maintenant saillirent il del palais et mirrent
les tables sor les dois. Si sacirrent et li un li autre sans ce que chascuns ne dit mot. ne nus ni
fu apelez. De ceste auanture se meruuilla trop
messires.G. si saciet auec les autres. et sont tuit
en proieres et en orisons. et apres ce quil furent
assis tuit : ne demora gaires que messires G.
uit issir de la chanbre ou li colons estoit entres
une damoisele la plus bele quil onques mais
eust ueue. ior de sa uie. et sans faille ele estoit
la plus belle qui lor fust ne qui puis naquist.
La damoisele ert desliee. et ert treue
a bandes. et auoit le plus bial chief que
fame portast. Si estoit si bele de totes les
biautes que a fame apartint : que onques plus
bele fame ne fu ueue en terre. Ele ist de
la chanbre et portoit en ses mains le plus riche uaissel qui onques par home terrien fust
ueus. et fu fais en sanblance de calice. et le portoit plus haut de son chief. et totesuoiez lencline messires .G. Sesgarde le uaissel si le prise plus que riens que il eust onques ueue.
Mais il ne puet ueoir de quoi cest ne sauoir.
Car de fust nest il pas ne de nulle maniere
de metail. Ne depierre ne rest il mie. Ne de
cor ne dos. et de ce est tous esbahiz. Apres regarde la pucele. Si se merueille assez plus de
sa biate que del uaissel. Car onques mais ueit
il fame qui saparillast a li. si muse a li si durement: que a autre rien ne pance. et ainsi comme
la damoisele pasce par deuant les dois: Si sagenoille chascuns par deuant le saint uaissel. et
lors sont les tables araplantinees de tous les biax
mengiers que cuers dome porroit deuiser et li
palais fu si raanplis de si bones odors com se totes
les bones odors terriennes i fussent espandues.
Et quant la damoiseble fu alee par deuant les dois
une fois. Si sen retorne en la chanbre dont ele
estoit issue. et messires .G. la conuoie des iex tant
comme il puet. et quant il ne lauoit si regarde deuant
lui a la table ou il seoit. mais il ni uoit rien que
il onques puisse mangier. ains est la table wide deuant lui. et il ni a nul qui nait. ausi grant plante
de uiande come cil sorcist. et quant il uoit ce si ne
set quil doie dire. ne que faire. Car bien set quil
a mespris en aucune chose. por coi il na a mengier
ausi con li autre. Si sueffre a soi meismes tant
que les tables soient ostees.
Apres mengier qant il furent leue des tables si sen alerent tuit fors del palais. Li
uns sa et li autres la. Si que messires .G.
ne sot que il estoient deuenu. et quant il uot dessandre por entrer en la cort si ne pot de laiens issir
Car il troua les huis del palais molt bien fermes.
Et quant il uoit ce si se ua apuier a une fenestre et
comance a panser trop durement. et lors uoit issir
un nain dune chambre an sa main .i. molt gnt
baston. et la ou il uoit monsignor .G. si li dit.
Ques ce dans mauuais cheualiers que par male auanture soiez uos apoiez a nos fenestres fuies uos
en car uos ni deues pas estre. Car trop a en uos
uil chose. Mais alez uos repondre en aucune
de ses chanbres que on ne uos uoie. et lors hauce
le baston por ferir monsignor .G. mais il geste
Son bras encontre si li tost. et quant li nains uoit ce
Si li dit. Ha : cheualiers se ne te uaut riens. Certes tu
ne puez de saiens departir sans honte auoir.
Lors sen reua en une chanbre. et messires .G.
regarde a lun des chiez de la salle. si uoit le
plus riche lit del monde. et il ua maintenant
cele part Car il se ue a couchier. et en ce quil
se uoloit aseoir si oit une damoisele qui crie. ha : cheualiers tu morras ia ce tu ti couches desarmes. Car cest li liz auantureus. mais ueez la
unes armes si les pran si tarme et puis ce ti coche ce tu wes. Messires .G. cor la ou il uoit les
armes si les prant et si sen apareille au miex
quil puet. et quant il est tous armes si ua asseeir ou lit et si tost comme il i fu assis si oit .i. cri
le plus lait et le plus hideus quil onques oist. et
bien cuide que ce soit uois de diable. et maintenant
uoit issir dune chambre une lance dont li fers
est tous en flammes. Si fiert mon signor .G. si durement que por lescu ne por le haubert ne remaint que li fers ne li soit passez parmi lespaule doutre en outre. et il se pasme.
LOrs sent la lance estagier de cespaule.
Mais il ne cest qui li oste. si sainne trop durement. mais dellit ne cest remuez ains
dit quil i morra tous frois ou il uerra encor plus
quil na ueu. mais molt ce sent naurez durement.
Grant piece demora messires .G. illuc. tant quil anuitit et que lan ueist laiens mauuaissement ce ne
fust la clartes de la lune qui laiens entroit. par
plus de .xl. fenestres qui totes estoient ouertes.
Lors esgarde uers une chanbre cele qui de lui
estoit plus prochainne. Si uoit dedens .i. serpant
le plus grant et le plus meruilleus quil onques
mais ueist. ne il na home el monde qui del ueoir
ne deust auoir tote paour. Ne il nest en ce siecle
nulle maniere de color con ne peust en lui ueoir
Car il estoit uermaus et indes et iaunes et uers et
noirs et blans. et auoit les yex roges et gros et enflez
et la bouche lee et grant. et fu gros parmi le piz. si
coumansa a aler amont et aual parmi la chanbre
iouant fu de sa coe et batant la terre. et quant il est
grant piece ioez ; Si torne ce desous desoure. et conmance a giendre et a braire et a faire la plus fort fin
del monde et quant il cest grant piece debatus: si cestant
ausi com ce il fust mors. et messires .G. uoit quil geste
de sa boche petis cerpantiax iusqua .u. qui tuit
estoient uif. et quant il a ce fait si uient fors de la chambre et entre el grant palais. si trueue .i. lupart le plus
fier del monde. et li cort tantost sus et cil a lui si commancent entr aus deus la plus grant meslee
Del monde que li serpens cuide toteuoies
uenir au deseur dou lieupart. Mais il ne puet
et en ce quil se conbatoient auint a monsignor
.G. une auanture que il ne puet ueoir gore
si luisoit la lune molt clere. mais au chief de
piece li fu rendue la clartes des iex. si quil
pot ueoir le serpent et le lieupart qui encor se combatoent.
GRant piece dura la bataille des .ii. bestes que messires .G. ne sauoit qui en
auoit le millor. ne le pior. et quant li serpens uit quil ne porroit uenir au desus do
lupart : si sen reuait en la chambre dont il estoit issus. et si tost comme il i fu entres li corent
sus li serpantel et il aus. et cil se desfandent molt
durement et s aiuent li uns lautre. de son pooir. si dure la meslee dax grant piece de la nuit
tant que en la fin ocient li petis serpantiax
le grant serpent et il aux. et lors comance totes
les fenestres de la sale a flatir lune contre
lautre. si font si grant debatiz et si grant noisse quil sanble que tous le palais doie fondre.
et lors entre laiens uns si grans uans et si fors
quil enporte deuant lui tote la ioncheure.
do palais. de ceste auanteure se meruilla plus
messires .G. que do chose quil ueist onques mais.
mais il atant encore por ueoir que ce sera.
et grant piece apres le debatement des fenestres
escoute messires .G. Si oit le plus grant ploreis et le plus grant dolosement del monde. et
bien li sanble que ce soit de fames. et quant il se
wet drecier por aler ueoir que cestoit. si uit dune chanbre issir .xii. damoiseles qui font le
plus grant duel del monde. si uiennent lune
apres lautre. et dient tout en plorant biax
Sire diex quant istrons nos de cest trauail.et
quant eles sont uenues a luis de la chambre ou
li colons auoit entre le ior deuant. si sagenoillent et font lor prieres et lor oroisons : et
toutesuoies pleurent molt durement. Et
quant eles i ont este grant pice si sen reuont la
dont eles uenoient
Et quant eles en sont alees si uoit messires G. issir dune chambre .i. grant cheualier
arme de toutes armes lescu au col l̶e̶s̶
lespee en la main. et dit a monsigno .G. leues
deci sire cheualiers alez en une de ses chanbres
dormie car ci ne poez uous plus. Longuement remanoir. et il dit quil i demorra ou
il morra. Non ferois sire fait li cheualiers car ansois me conbatroie ie a uous. qui uos i remainsisiez. De conbatre fait messires G. me soufferoie ie bien. et non por quant ains le feroie ie que
aler men couenist. Par foi fait cil puis que uos
nel uolez faire par debonairete uos le ferois
par force Si uos gardes huis mais de moi car ie uos
desfi. or uos gardes de moi.
LOrs li cort sus lespee traite lescu iete desus la teste. et messires .G. se dresce et se desfant au miex quil puet. mais ciz le haste
molt durement. Si ce depiecent les hiaumes et les
escus et les haubers. et se traient le sanc del cors.
Mais molt est enpiriez messires G. de sa plaie car
ele ne puet estanchier. et si le met auques au desous. Si sueffre et endure tant comme il puet. et
se cueure de son escu comme cil qui bien le sot faire. et li cheualiers le haste toteuoies a lespee tranchant
Si le mainne unre eure sa et lautre la. Come cil qui
molt estoit de grant proesce. et messires G. totesuoies a tant souffert quil a salainne reprise. Si cort
sus au cheualier molt uiguereusement. et li done grans
cox parmi lescu et parmi le hiaume. et cil alui autresi bien. Si dure la bataille si longuement quil
ni a celui qui nait perdu la force del cors et le
pooir. Si quil ne pueent remanoir en estant
ains chiet li uns dune part et li autres dautre
et il cestoient tant conbatu que la place estoit
jonchie des mailles de lor haubers et des pieces des
escuz. Si sont si las et si trauillie quil ne pueent les
testes leuer ains gissent ausi comme en pasmisons.
GRant piece ont este en tel maniere et
messires .G. gist deuant le lit tous estordis. et li cheualiers auques pres de lui et lors commance li palais tous a croler et trambler. et les fenestres prannent a flatir et a debatre et il comance a toner et a espartir trop durement. et a faire le plus fort tans del monde sans ce quil ne
t̶o̶n̶o̶i̶t̶ plouoit mie. De ceste auanture est messires G. m̶
molt esmaiez. mais il est si las et si trauilliez quil
ne puet la teste drecier. et auec ce oit il si estone le cuer del tonoire quil auoit fait: quil
ne cet ce il est mors ou uis. Si gist tout ainsi
conme t[]irs. et maintenant uient la ens uns
uens si soez et si doz. que cestoit merueille. et maintenant desseudirent au palais uois plusors. qui chantoient si docement quil na el siecle uois qui a eles
Sapartenist. et bien pooient estre encor .ii.c et messires G. ne pooit gaires bieu entandre ce quil dient.
fors a la foie oit quil chantent gloire et honor et loange soit au roi dou ciel . et .i. poi ains que les uois fusent ores: furent espandues totes les bones odors
t̾riennes. Messires .G. entant bien les uois. si les oit
si douces et si plaisans quil ne cuiden̶t̶ pas que ce soient terriennes choses. Mais esperituex. et sans faille si estoient eles. et il oure les iex mais il ne uoit
rien entor lui. et lors cest il bien que ce ne sont
mie chose teriennes que il a oies plus que il ne les
puet ueoir. si se leuast molt uolenetiers se il poist
Mais il ne puet car il a perdu le pooir de tous ses mambres et la uertu del cors et lors uit issir de la chanbre la damoiselele cele qui le riche uassel porte
ot deuant les tables. et deuant li uenoient dui
cierge et dui encencier . et quant ele est deuant le
palais uenue: si asiet le uaissel deuant le palais
sor la table dargent. et messires .G. uoit entor
lui iusqua dis encenciers. qui ne finent dancencier
et lors coumencent les uois a chanter ensanbe
Si docement que cuers nel porroit panser ne
boche dire. et toutes dissoient a une uois benoif soit
li peres del ciel.
Et quant li chans a grans piece dure : si prent
la damoisele le uassel et be porte en la chambre
don ele uint. et lors se departent les uois
et sen reuont. et lors sont recloses les fenestres du
palais si fu la sale si ocure que messires G. ni uit
goute. et de tant li est il bien auenu quil se seut
sains et haitiez : com cil neust mal ne dolor. ne de la
plaie de lespaule na il mais garde car tous en est
garis. si se dresce liez et ioians et uait querant le
cheualier a cui il cest conbatut. Mais il nel puet trouer.
et lors escoute si oit uers lui uenir grant plante de
gent. Si se cent que len le prent par les bras et
par les flans et par les piez et par la tete. si le part on fors de la sale si lont molt bien lie en une
charreste qui enmi la cort estoit. Si li endormirent. Au matin quant solaus fu leues si sesueilla messires .G. si troua en la charreste la plus
Laide uielle del monde. et uit son escut lie e as
limons deuant. et son cheual atachie a la keue
de la charreste. Mais es limons auoit .i. cheual
si maigre et si chaitif: que il ualoit a painne iii. đ.
et quant il se uoit en tel lieu : Si uossit miex estre
mors que uis. La uielle tint une corgie en sa
main. Si comance le cheual des limons abatre.
et li mainne grant aleure parmi les rues de la uille. et le cheualier sus.
Quant li menestrel uoient monsignor
G. en la charreste si uont apres criant et
huiant. et li gestent fiens et boe et sauates.
Si le connuoient en tel maniere iusques fors de la
uille. et quant il a passe le pont si sareste la uielle
et le deslie. et li dit quil saille hors de la charreste
car trop ia sis. et il si fait si prant son escu et son cheual. et i monte. et lors demande a la uielle comment
li chastiax a non. et ele dit Corbenic. et il sen ua
atant criant et braiant et faissant le plus grant
duel del monde. et maudit leure que il fu nez et
que il fu cheualiers. Car or a il tant uescu quil est li plus
uis et li plus honiz de tous homes. Ensi sen ua
messires G. plorant et menant son duel. et erre
tout le ior entier sans boire et sans mangies. et au
soir uint chiez .i. ermitte que len apeloit lermite segre. Si i uint ansois que li preudons eust
ses uespres chantees. Si les oi messires .G. molt uolentiers. et quant eles furent dites li preudons
entra en son abitacle. et lors demanda a mon signor .G. qui il estoit et de quel pais . et il len dit tote la uerite Sire fait li ermittes que uos soiez
li bien uenus. Car uos estes li hons el monde
cui ie desiroie plus a ueoir. mais por dieu biax
sire ou geustes uos en nuit. et messires. G. est si
correciez quil ne li pot respondre ains li chieent
les larmes as iex. et uiennent. et lors saparsoit
bien li preudons quil est correciez daucune chose. Si en laisse la parole ester fors quil li dit itant.
SIre por dieu ne soiez dolens de chose qui
auenue uos soit. Car il nest si preudons a
cui il ne mescheece daucune chose. Certes fait messires .G. ie sai bien quil meschiera
mains preudomes. Mais onques mais ne mechie
itant a nul home seul comme il most mescheu puis
.xu. iors. en en sa. et lors li conte totes les auantures que la nuit li estoient auenues. et li preudons le regarde si deuint si esbahiz quil ne
dit mot. dune grant piece. et apres li dit. Certes sire uoirement uos est il trop mescheu
Car uos ueistes et si ne coneustes rien. Biax sire fait messire .G. por dieu sauez uos que ce
fu. Certes fait il ce fu li sains graax ou li sans
nostre signor fu espandus et recuelliz. et quant uos
ne li fustes humelians et sinples. Bien uos deust estre ses pains ueez. et si fu il quant tuit li autre i furent serui: et uos i fustes obliez. Por
dieu fait messires .G. des auantures que ie i
ui car me dites la uerite. Ia par moi fait il non
saurois rien. et si ne demorra pas que uos nel
sachois. Biax sire fait messires .G. au mains me
dites que li c̾pens ce ne fient. Ie le uos dirai fait
li preudons. et apres ne men demandes plus
Car ie nen diroie rien.
UOirs fu que uos ueistes en la chanbre le
serpent qui se iooit. et ieta e̶n̶ de sa boche les cerpantiax quil laissa laiens
et lors sen issi por aler en la grant salle. et quant
il i fu uenus si troua le lieupart a cui il se combati. Mas uaintre ne lo pot. et lors sen retorna
en sa chanbre. et lors li corirent sus li cerpantel.
Si locirrent et il aus. tout ce ueistes uos. uoire
fait messires .G. Or uos dirai fait li preudons
que ce senefie. Li serpens qui estoit si grans
et si fors cenefie le roi artu uostre oncle. qui se
partira de sa terre ausi com li serpent ce parti de
sa chanbre. et laissera ses homes et ses parens
en son pais. ausi com li serpans faisoit les serpantiax. et ausi com li serpens coroit sus au lieupart
et se combatoit a lui. et uaintre ne lo pooit : ausi
corra sus li rois a .i. cheualier ne uaintre ne le pora
Si en fera il tout son pooir. et tout ausi com li serpens reuenoit en sa chanbre. quant il ne pooit
le lieupart mestre au desoz. Einsi sen reuanra en son pais. quant il uerra que le cheualier ne porra uaincre. et lors uos auanra un auanture
meruilleuse. Cat tout ausi com la lumiere des
iex uos fu faillie. en se que la batailte del serpent et del lupart duroit. ainsi cera en tel poit̃
la lumiere de uostre proesce. et apres quant li rois
sera reuenusen son pais ausi con li serpens
reuint en la chanbre. Si li corront sus ci home
ausi com li serpential fissent le serpent. et durra
La bataille longuement tant quil ocirra aux
et il lui. Or aues oi que li cerpentiax senefieent
si ai faite uostre uolente del dire. Ainsis ueil ie
que uos fasois la moie de ce que ie uos requerrai. et messires .G. li creante que si fera il. Or
uos couient fait il iurer que ia mais ne parlerois de ce qe ie uos ai dit. ne ne ferois a home sauoir ne a fame. et il li iure sor sains. Mais
molt est esmaiez des paroles que il li a dites. si
le lait atant ester et fait plus bele chiere que
li cuers ne li aporte. Si remest laiens cele
nuit et laisa de ce que li preudos pot auoir.
Et au matin si tost comme il ot oie messe de la boche meismes lermite. il print ses armes et
monta en son cheual. et le comanda molt a dieu
et se mist en son chemin ausi 9me il auoit fait
le ior deuant. mais or laisse li contes a parler de lui et retorne a hector qui est entres en sa queste.
OR dit li contes que quant .h̾.
ce fa partis de monsignor
.G. quil erra parmi la forest
iuques uers tierce. et lors encontre .i. nain sor .i. chaceor qui uenoit le trot et
quant li nains uient pres
de lui si li dit. Sire cheualiers uos alez trop. Coument biax amis fait .h. ia plus fait li nains nen
saures par moi. Si sen torne sans plus dire. et
.h̾. cheuauche totesuoies. Car molt li est a po
de ce que li nains li dit. Tant quil uient a .ii.
perrons qui estoient enmi le chemin si i auoit lettres qui dissoient . Ia nus nira auant
de ci se il ne quiert sa honte. et il uoit les lettres et bien set quele wellent dire. mais por
ce ne retornera il pas. Si comme il dit ia nus
ne doit auoir doutance. deuant que len uoie
le por qoi. Si sen ua tout le droit chemin de
la forest. tant quil uient a lissue et il oste
Son hiaume de sa teste por le chaut qui grant
estoit. et lors encontre il. damoiseles si les
salue. et eles li dient. Ha: sire cheualiers tant est
grans damages que uos ceste part uenistes.
par coi fait il por ce font eles que uos nen
poez eschaper que uos ne muirres et se cera
trop grans damages car trop estes biax. Et
il ne sesmaie de rien por chose queles li dient.
Ains les coumande a dieu. et sen ua tout droit
uers .i. chastel quil uoit deuant lui. et quant il
uint pres si uoit une eue qui molt estoit roide
et parfonde et iauoit .i. pont de le de quatre
toises .h̾. uient iusqua .i. orme. et trueue une damoisele qui ce ceoit deles. Si la salue et ele li dit.
ha: Sire cheualiers mar i ales a cel chastel. Car uos
i serois ia noiez. Coment damoisele fait il. ie
le uos dirai fait ele.
Veez uos la cel cheualier qui est par dela cel pont
deuers cel chastel. Oil fait il ie le uoi bien.
Sachiez fait il que il est si bons iosteres
que ie ne ui onques millor el monde et il uos
couandra a lui ioster. Ie sai bien que il uos metra ou il met les autres. et ou les mest il fait h̾.
par foit fait ele il nen trueue nul si fort quil
ne porte en leue et lui et le cheual. et por ce loeroie ie que uos nalissiez mie cele part. Car en
Ioster en lui ne poeez uos rien gaangnier damoisele fait il ce uerra len par tans. Si la comande a dieu et ua iusquau pont. et quant il est uenus
a lautree si trueue .i. glaiue apuiret a .i. arbre
et il le prent car ausi nen auoit il point. Si se
met sor le pont. et li cheualiers qui de lautre part
estoit quil se gart de lui. et il dit que si fera il a
son pooir. Lors laissent corre li uns uers lautre les glaiues alongniez. Si sentrefierent
sor les escuz le plus grans cox quil puent. et li
cheualiers fait son glaiue uoler en pieces. et ħ. le
fiert si durement quil abat et lui et le cheual enleue. et se li cheualiers ne trouast .i. pel a coi il se tenist
noiez i fust sans faille . et .h̾. nel regarde plus
ains san ua tout droit a la porte del chastel. et quant
il i cuide entrer si li clot lon a lancontre. et il demande a .i. home qui estoit desus les murs por
quoi il ont la porte fermee. por ce fait il que
nus cheualiers estranges ni entre col ne iure sor sains
que il deliuera cest chastel des mauuaises cotumes qui i sont. et fera son pooir de totes oster. a son loial pooir
PAr foi fait .h̾. ce mauuaises costumes
i a ie sui pees de loster a mon pooir. le
creantes uos ainsi loialment fait cil
que uos en ferez uostre poissance. Oil fait il ie
le uos creant. Si com ie sui loiax cheualiers. et lan li oure maintenant la porte. et il entr ens et lors
Demande des auantures de laiens. ques eles
Sont. Nous les uos mouterons bien font il
Il est uoirs quil a saiens le plus fel cheualier et le
plus crueul del monde. et est sires de cest cheualiers
tel. Mais il est si preus as armes que nous ne
sauons plus preu de lui. et por ce quil sent
en lui si grant proesce : se conbat il a tous les
cheualier cui auanture amainnent saiens. Et quant
il en a .i. uaincu si le fait despoillier tout nu et
le fait trainer par toutes les rues de ceste uile. Tex est une des coutumes de ceste uille. et
cest as cheualiers estranges. Mais encore en i a une
autre qui est plus uilainne. et si est a u̶nostre wes car
il nest nus mois de lan que il ne prangne une
de nos filles por quele soit pucele ci gist a li aforce. et puis la done a ses garsons a tenir en songnantage. et ainsi en i a honies plus de .xl. dont
nos somes si hontex et si dolent: que nos uodriens miex morir. que uiure. et ce sont les cotumes de cest chasbel. Si couuient que uos i metes painne a eles oster ou uous seres pariurs. et il
dit quil en fera uolentiers tout sou pooir.
Mais coument fait il quenostrai ge le cheualier.
molt aise font il car nous uos manrons la lou
il est. Lors le mainnent en un molt bel iardin
tout plain daubrisiax. fors tant quil auoit en
milieu une place qui bien auroit un arpan
de terre de lonc et de le. et estoit close enuiron de
bons pex agus et de fors tout enuiron. si li mostrent .i. cor diuoire qui pandoit a .i. pin.et li
dient quil li couient soner le cor sil uet que li
cheualiers uaingne auant et il le prent si le sone si haut
que bien long en ualoie. et maintenant uoit
issir .i. cheualier dune tor sor .i. grant cheual blanc
tot desarme.
LI cheualiers fu rous et lentilleuz. et ot le nes bas
et rechignie. si resanble bien home fel
et crueus. et la ou il uoit .h̾. si le salue tot
errantement. et li dit diex uos saus sire cheualiers. et
hectros si rent son salut a molt grant painnes.bia
sire fait il dont estes uos. que uos chaust fait
.ħ. dont ie soie. Ia par moi nel saurois ce uos ne
me creances a faire tout mon plaisir. uostre plaisir fait il ne uos ferai ie pas se ie ni uoi mon
preu et monor. et dites moi quex uostres plaisir
est. Certes fait ħ. ce uos me iures sor sains que
iamais ne ferez honte ne deshonor a cheualier puis
que uos laueriez conquis uos feriez mon plaisir.
et dautre part ce uos me creantes que iamais
ne feres honte nel̶ deshonor a uos homes de lor
filles encor le feriez uos miex.et lors macorderoi ge a uous et uos diroie qui ie sui et dont. uos nel
dires autrement fait cil. Non uoir fait .ħ. Or sachiez dont fait cil que iamais a cheualier ne ferai honte: deuant que ie la uos arai faite. Lors sen part
diluec et sen ua armer.et cil qui en la place estoient
dient a .h̾. Sire sauez uos por coi il uint desarmez. il uos cuidoit tant fauler de paroles que
uos feissies pais a lui et que uos otissiez uos armes
et si tost com uos fussiez desarmez il uos prendit et uos
feist tote la honte que len porroit dire de h̶o̶n̶t̶e̶
boche. si a en tel maniere honi maint preudome
et maint bon cheualier qui encor an seront uangie. se
dieu plait en aucun tans.
En ce quil parloient ainsi issi li cheualiers de
la tor et fu molt richement armes dunes
armes uermeilles et ot a son col son escu
uermeil. et ot une lance en son poing et la ou il
uoit .h̾. si li dit. Sire cheualiers hui maos uous deues
uos garder de moi. Car ie ne uos aseur pas nex
uos fait .h̾. Car onques ne ui cheualier cui ie peusse
autretant hair com ie fas uos. et lors entrent en la
place qui estoit close si com ie uos ai dit. Si laisse
corre li uns uers lautre le glaiue alongnie.
et sentrefierent a grans cox sor les escuz que
li glaiue sant pesoict. et sentrehurtent e̶n̶ des
cors et des uisages. Si durement quil se portent
des cheuaus a terre. si durement quil ni a celui
qui ne soit tous estordis. mais .h̾. se redresce
premiers et met la main a lespee. et ciz refait
tout autretel qui de grant force estoit. si sentrecorent sus les espees drecies contremont
Si sentredonent tex cos desus les hiaumes quil
en font le feu saillir. et li oil lor estaincelent
an testes au fais des cox quil sentredonent. et se
depiecent les haubers et les escus. et se mainnent
une hore auant et lautre ariere. si se font le sanc
saillier des espaules et des costes. si ce depiecent
les hiaumes as espees qui sont cleres et tranchans. et sont au premier asaut si parigal que
on ne seust le millor eslire. Car li mains
uaillans estoit de molt grant proesce. tant.
Ainsi conbatu quil ni a celui qui assez ne
soit las et trauilliez. mai li cheualiers a si tres grant
chaut ca pou qul ne muert dangoisse. si est molt
enpiriez dalainne et de force. et .h̾. le haste si durement quil le couient guenchir por lespee qui
maintes fois la ia taste iuscau sanc. Si se cueure
de son escu tant comme il puet. et hector li geste
totesuoiez comme cil qui alongue alainne si le
fiert sor le bras dont il tenoit lespee.Si que il li
fait le poing atout lespee uoler a terre. et cil geste .i. coi trop meruilleus. et h̾. remest sespee
el fuerre si prent celui par le hiaume et li arage
a force de la teste. et li dit quil li copera la teste ce il
ne se tient por outres. et cil dit quil nen fera riens
se diex li aist. et h̾. met la main a lespee si le fiert
parmi le col si li fait la teste uoler plus dune
lance loing del bu emmi la place.
LOrs demande .h. a ciax qui entor lui sont ce
il li couient plus a faire. et il dient oil il uos
couient deliurer la dame de cest chastel.
qui sa desous est en prisons. en une caue la ou
dui lyon la gardent. et il dit quil est pres de faire quenque il uoront. Or en uenes dont font il
apres nous. et il si fait si armes comme il estoit. Si
len mainnent en une caue qui estoit desous la
tor et li moustrent lentree. et li dient sire laiens
est la dame de cest chastel enprisonee. Si la gardent dui lyon si bien que nus ne lose aproch̾.
Et quant .h. entent que la dame est laiens si ne
tient plus a aus parole ains ce comande a dieu.
puis fait le signe de la crois enmi son uis et se
met en la caue. et len i uoit molt cler car la terre estoit creuee en plusors lieus. par desus si que
la clartes del soileil espandoit par desous.et
quant il est aual uenussi uoit les .ii. lions qui estoient loier a u̶n̶e̶ .ii. chainnes de fer. si estoit li
uns a destre et li autres a senestre. Si gardoient
si la dame que nus ne pooit aler a li se par aus
non. et quant il uoit que par aus le couient aler
si enbrace lescu et le geste desus sa teste. et trait
lespee et sen ua uers les lions. qui faissoient
la plus male fin del monde. Car il debatoient la terre de lo keues et esgratinoient de lor
ongles. et il sadrece a celui qui plus pres de
lui estoit. et tint lescu deuant lui et cil geste
les ongles por prandre lescu. et il hauce lespee
si le fiert si quil li tranche les .ii. piez deuant
puis recueure et le fiert parmi la teste a descouert. Si quil li fent eu .ii. moitiez. et ciz chiet
mors qui plus ne puet durer. et il sadresce a
lautre tout maintenant. Car molt li targe quil
ait la dame deliuree. et quant ciz le uoit uenir
si se dresce desus les .ii. piez derier. et aert lescu as dens et as ogles et li errage si durement quil
le fait uoler aual .et .h̾. chiet tous enuers a la
terre. Mais quant il cuide a la retraire ses ongles qui en lescu estoient enbatues si ne les
puet rauoir car molt estoit li escus fors . et h̾. se
dresce qui molt a grant honte de ce que chaus est
a la terre. si cort au lyon sus que nus ne le meist qui
a preu ne le tenist. si le fiert si tout parmi le ui
a ire: quil li tranche tout. le musel et les dens. et
il se ueut lanc̾. a lui por lescu qui as piez li tient
et .h̾. hauce lespee contremont et li cope la teste puis
tranche tant des ongles comme il tenoit de son
escu. et lors ua a la dame. et quant ele le uoit ueuir
si dist que bien soit il uenus. et si respont que bone ioie li doint diex. puis tranche une chainne de fer dons ele estoit liee. Si la mainne hors
de la caue la ou la gent latandoient. et quant il uoient lor dame si li font molt grant ioie et .h̾. autresi. et les mainnent au mostier p or randre graces a dieu. de lannor quil lor auoit faite. quant
il sont hors dou mostier. Si uoient uenir les gens
de la uille uestu de lor millor robes. et li uiennent
a lancontre por lui faire feste. Si carolent et deduissent de toutes les gentis dances quil seuent
et la ou il uoient .h̾. si dient bien uaingne la flor
de tous les cheualiers del monde. qui nos a deliure del
grant hontage ou nos estiens.
A tel Ioie et a tel feste mainnent hector
en la maistre sale qui toute estoit portandue de pailes de soie et de dras. et estoit
lonchie derbe fresche et sorfolent.
et quant il sont a molt uenu si desarment .h̾. et puis
li uestent une robe de sendail legiere por le
chaut. Si lacieent dune part entre lui et la damoisele. Si li demade .h̾. coment ele auoit ñ
Sire fait ele ia non. augale de grauidel. ainsi a non li chastiax ou uos estes. et por dieu sire
de marigart le rous car me dites nouelles
Est il uoirs que uos lauez ocis. Qui fu fait
Il ciz que uos dites. ce fu fait ele li sires de
cest chastel. Certes fait il il est mors. le ueistes uos fait ele ocirre. oil uoir fait cil. En
non dieu fait cele benoites soient les mains
qui locirrent. et uos soiez beneois sor tous homes. et beneois soit diex qui ceste part uos amena. Car uos maues au cuer mise la ggrinor
ioie qui onques i fust. que uos mauez uangie
de lome el monde qui plus de mal me faissoit
et plus de hontes et por noiant et si uos dirai por
coi ce fu encoumencie
Il fu uoirs quil mamma molt durement quant
gestoie pucele et me requist damors. mais
Ie le santoie a si felon que ie ne lammaisse por
rien et si me requist plusors fois et fist requerre par autres. et menuoioit chascun ior .i.
sien frere por le dire. Si manuierent tant
Ies paroles que ie dis a son frere que ce il i uenoit plus ie le feroie mestre a malaisse. et
li escuiers fu fel et outrageus si me dit uilenie deuant ma gent meismes. et quant uns
miens cousins oi ce que il me dissoit o̶i̶t̶e̶ si en
fu si correciez quil locit. Et quant marigars
li rous le soit si manda cheualiers et sergens quenque
il en pot auoir si entra par nuit en cest chastel entre lui et sa conpangnie. si fit ocirre
tous ciuax que len i troua. et tous ciax qui ne uoloient ci home deuenir. Mais li plusor i remerent uif. Car il li fiencerent des lors quant
ll uirent quil ne porroient a lui durer. et il
uint en ma chanbre ou ie gissoie et iut a moi
a force. et quant il ot ce fait si ne me daingna puis
an famme prandre. ains fist querre .ii. Iours
lio̶ons et me fist mestre en cele caue ou uos
me trouastes. et les .ii. Lyons auec. et dit quen
enuangement de son frere nisteroie ie ia
mais de laiens deuant que uns cheualiers men ieteroit par sa proesce et ausi le fist iurer a
tous ciax de cest chastel que ce il moroit ansois de moi il ne men osteroient autrement.
Si i ai este en tel maniere .xii. ans ne onques
ne maniai que pain et eue. Si uos ai ore contee
la maniere coument ie fui misse ou uos
me trouastes. Or si me dites cil uos plait qui
uos estes et coment uos auez non. Car molt le desir a sauoir. et il dist quil a non h̾. et est de la
maison le roi artu. et compains de la table
reonde; uoire fait ele que uos soiez li bien
uenus. puis que uos estes de la maisons le roi.
uos me dires dont bien nouelles dun cheualier.
qui ausi en est.
COument a il non fait h̾. Lanc̃. fait
ele del lac. Par foi fait il de lui ne
uos pui ie mi asener. Car a cort nen
set len rien. Ains soumes meu iusqua xiii.
cheualiers que iamais ne enterons en la cort le roi
deuant que nos saurons uraies nouelles ce
il est mors ou uis. Biax sire fait ele ou est
il donques. Lors li conte les nouelle tout
ainsi com la roine les auoit aportees a cors. Et
quant cele le sot si se pasme et dist. ha; lace quel
damage quant il est mors. Ia mais si preudons
ne morra. Lors recomance trop grant duel. et
.H. li demande de coi ele le quenoit. Sire fait
ele ie ne le quenois mie de ueue. Car puis
que il ot .ii. mois passez ne le ui ge. et si est
il mes cousins germains. Mais on ma puis
tant conte de lui en la prison ou ie estoie : que
ie sauoie bien que il estoit uiz. et por la grant
proesce que on mauoit dite de lui lamoie ie.
plus que nul home del monde. et coment le
uos dissoit lan fait .h̾. ia ne pooit lan aler a
uos fors par les lyons. Si fasoit fait ele bien
car il i auoit une autre entree par ou on maportoit a mengier. et coument puet il estre uostre
cousins fait .h̾. Par foi fait ele madame ma
mere fu suers germainne son pere le roi ban.
Si la maria li rois en ceste terre. mais ele ni
uesqui mie longuement. Car ele i morut
dens les .ii. ans premiers que ele i uint. si
ne auoie que demi an quant ele morut; et apres
sa mort ne uesqui pas mes peres que demi
an. par ce perdi ge tote ma terre fors cest
chastel Si fusse assez haute dame ce mes peres uesquist. mais il morust si tost que puis
en ai este poure deseritee.
molt firrent la nuit grant ioie cil del chastel. et molt ot grant luminaire par tote la uille. et hector dit que por lam᷑
de lanc̃. le puet ele par tout prandre comme
son cheualier. et ele len mercie molt. Cele nuit
fu .h̾. molt bien herbregiez. et aissiez a son
talant.
Et au matin se leua et uesti ses armes et se
parti de laieus quant il ot oie messe. et se remist
en son chemin mais atant laisse li contes a parler de lui et retorre a monsignor yuain.
CE dit li contes que quant messires .y. ce fu partis de ses
conpangnons quil erra quatre Iors antiers sans auanture trouee. qui face a ramenteuoir . Au quint ior
li auint quil uint uers prime endrot une forest. et il ot oste son hiaume por le chaut qui Ia estoit coumenciez.
et lors encontra une damoisele sor .i. palefroi
pomele qui cheuauchoit toute seule. il la
salue quant ele laproche. et ele lui. mais si tost
comme ele laparsoit si comence a sorrire. et il
se pance que por nient ne rist ele mie. si li
dit. damoisele par lariens que uos plus amez
dites moi porqoi uos riez. se uos le poez faire ne deuez. Ie le uous dirai fait ele ce uos
me denes un don qui assez pou uos costera.
Certes fait il Ie le uos doig. et ie uos dirai
fait ele ce que uos me demandes. uoirs est que
ie cheuauchoie orandroit par deles .i. pauillon sa auant a lantree dune forest. si auoit
dedens .i. cheualier et samie. et ie marestai si oi que
la damoisele m̶e̶ li demanda com bien il feroit en
.i. Ior por li. et il dit quil ne passeroit hui cheualier
ne damoisele d̶ pardeuant le pauillon dont
ele neust le cheual. et ele dit que ce uoloit ele
bien. et en se que ie trespassoie outre si sailli auant li cheualiers. et me uost tolir mon cheual et tolu
le meust ce ne fust la damoisele. qui li pria qui
le me randist. et quant ie men parti si dit au cheualier
que tex i porroit uenir qui bien le feroit
menteor de sa uantance. et il dit que tout mon
pooir en feisse et ie dis que si feroie ie. si men
parti atant. et tantost com ie uos quenu ore si
coumensai a rire. Por que ie sauoie que uos
le porriez bien faire mensongier. se uos uoliez. Or auez oi por qoi ie rioie.
Et sauez uos fait el quel don le uous
demant. Naie fait il se uous nel me
dites. Ie uoil fuait ele que uos me dongnois
son cheual par ce que il me uoloit tolir le mien
et il dit quil en fera tout seon pooir de li doner
Dont retorrai ge fait ele et uos menrai la
ou li cheualiers est. Lors retorne la damoisele et
messires .y. li demande damoisele sauez uos
qui ie sui. Sire fait ele oil bien. uos estes de
la maison le ro artu et de sa cort. et sauez non
messires .y. li fis auroi urien. et il sorrit. ensi sen uont parlant tant quil uiennent pres
d une forest et lors li mostre la damoisele le
pauillon. ueez la le lieu sire fait ele ou li cheualiers
est. et il met maintenant son hiaume en sa teste
et enbrace lescu et alongne son glaiue et uait
galopant cele part. et li cheualiers saut hors del
pauillon tantost comme il oit le cheual uenir. et monte en son destrier et prent son
escu et son glaiue. et il fu bien armes de totes
armes. Si dist a monsignor ..y de si lons comme
il le puet ueoir. sire cheualiers il uos couuient
aler a pie car mamie wet uostre cheual. biax
sire fait messires .y. ce uos uoles que le lait
si me denes le uostre. Car a pie nen iroie ie pas.
Il le uos couient a force faire fait il. Ou ie
me conbatrai a uous. si laurai et si ne uos
en sara ia mamie nul gre
PAr foi sire cheualiers et de son gre et dou uostre
me seufrerai ge bien. et si me conbatroie ansois a uos que io feisse chose qui a honte me tornast. Mais ou me deuez
molt tenir a fol se ie uos bailoie mon cheual
por aler a pie. si nestes mie saiges ce uos le
cuidiez. uos nen feriez rien por moi fait li cheualiers
Non uoir fait messires .y. Atant ceslongnent li uns de lautre plus dun arpant
et sentreuiennent si tost com li cheualier pueent aler
Li cheualiers fiert monsignor y. si quil li fait
lescu percier et fandre. Mais li haubers est
si fors que maille nen deront. et la lance
uole en pieces qui de grant uerta fu enpainte.
et messires .y. qui un pou porta sa lance bas
le fiert si durement que parmi lescu et parmi le haubert: le mest le fer el senestre
costel. il lenpaint bien comme cil qui assez auoit force et uertu. si le porte del cheual a
terre. puis retrait le glaiue a lui qui en
encor nestoit pas brisiez et il geste les mains
as regnes del cheual si le prent et le done a la damoisele. tenes fait il pucele sui ie quites. Oil
uoir fait el. Or uos coumant dont a dieu. si
sen ua atant. et il laisse celui dou pauillon qui
naurez est si que il cuide bien que il se muire
si rest entres en son chemin. si cheuauche tot
le ior iusqua uespres. et lors est issus de la forest qui des le matin li a dure iusqua cele hore.
Et quant il uiens a lessue si en encontre
une damoisele qui faissoit le grignor
duel del monde. et messires .y. la salue
et li demande por coi ele pleure. sire fait ele
por ce que iai trop guant duel. Car mes amis
mauoit done le plus bel espriuier del monde
a garder et que il plus amoit. si  l̶lenportoie orendroit a .i. nostre recest qui est ci pres. et en
ce que ie men ueneie par deuant une loge
galesche. Si sailli fors u ns cheualiers qui le ma tolu. et mes amis lamoit si men ocirra ce sai ge
bien. Car il cuidera miex que ie laie done que
on le mait tolu. et por ce uois ie tel duel menant. Damoisele fait messires .y. or ne uos
dementes plus. mais retornes et me mostrez
celui qui uostre oisel a. et ie uos creant que ie
le uos randrai ou ie i sera tes conreez que ie
ne porrai aidier ne moi ne autre. ha; sire fait ele de dieu soiez uos beneois. maintenant retorne la damoisele et mainne monsignor .y. tout le chemin quele estoit uenue
tant qul uiennent en une ualee. et ele li mostre un pou ensus le chemin une loge dont
li cheualiers issi de coi ele se plaint. uenez auant
fait messires .y seurement. et si pernez lespriuier
ce uos le ueez que ia por nelui nel laissiez. et ie
uos ai couuant loialment que ie le uos garentirai encontre tous ceus qui le uos uoront
contredire. et se li cheualiers i est si le me mostres.
et ie le uos ferai amander a uostre uolente. sire fait ele de dieu aiez uos bone auanture.
Maisie uodroie miex que uos l me poissiez randre par amors que par guerre. Par foi fait
il ce ne le puis auoir par debonairete. si laurai
ie par force. et lors e̶ sont uenu a une a une loge si entre ens messirez .y. tout premiers et
la damoisele apres. et messires .y. ne salue
nul de seus qui laiens sont. ains dit si
haut que tuit le puent oir. Damoisele uenez auant et si prenez uostre espriuier se uos
le poez ueoir. et lenportes a droit ausi com il uos
fu tolus a tort. Sire fait ele uolentiers car
ausi le uoi ie la. Si uient a une peeche ou il
estoit et li deslie les ges. et len ueut porter
quant uns cheualiers saut auant. qui dit. fuiez
damoisele nel remouez par mon chief
nel porterez auant. et de tant com uos auez
retorne auez uos uos pas perdus. Car uos
nen porteres point. ne en lune main ne en
lautre. et se bos uoles auoir oisel si queres autre. Car de cestui ne uos deueriez uos iamais
uanter. Laissiez li dans cheualiers car ele lenportera fait messires .y. et se uos en faites force uos uanrois tart au repantir . Coument fait ciz estes
uos ci uenuspor li desfandre. Ce uerrois uos bien
fait messires .y. se uous li toles. et ciz geste la
main por le tolir. et messires .y. trait lepee et
dit que il li copera le bras ce il i toche plus;
ne a lui ne a la damoisele. uoire fait cil par
mo chies mar le deistes . Lors cort a son hiaume
si le met a sa teste. et il estoit bien armes de totes
armes et il saut en son chenal. qui tous estoit
pres. et prent son escu et son glaiue. Puis dit
a monsignor .y. quil se gart. de lui. Si laisse corre le glaiue alongnie. et messires .y. a lui si sentredonent tex cox sor les escuz quil les font
fandre et percier et les haubers deronpre et desmaillier. Si ce mestent es chars nues les fers
tranchans. et se hurtent des cors et des cheuaus
si sentreportent a la terre tuit esfree
MEssires .y. fu naures el destre costel
et li cheualiers fu ferus parmi le cors si durement : quil na poissance de soi releuer. de la ou il gist. et messires .y. relieue atot
le tronson qui li estoit remes el cors. Si trait
lespee et sapareil del cheualier asaillir qui le milor cop li a done quil reseust piesa mais. et il
cuide celui trouer tout pres de desfandre.
Si uoit quil ne se remue et lors li cort sus. et
li errage le hiaume de la teste et dit quil li copera le chief sans arest. ce il ne se tient por
outre. et ciz parole a grant painne car molt
iert bleciez. Si li crie merci. et dit ha; frans.
cheualiers ne moci mie. mais Laisse moi
uiure tant que Iaie mon sauueor receu
car le sai bien que ie sui naurez a mort Ci
te pri por dieu que tu ailles ci pres desous cel
tertre. por .i. saint home qui i est. et li fai auec lui aporter corpus. et il uit que si fera il molt
uolentiers. Si comande la damoisele que sen
aut. et ele si fait. mais ele fait ore asses grignor duel que deuant. Car ele uoit ore .i. cheualier
ocis: et lautre naure por si pou de chose. com por
un oisel et messires .y. uait querre lermitte.
ainsi com li cheualiers li ot dit et li amainne. et quant il fu
reuenus ariere si trueue un escier et une damoisele qui estoit amie au cheualier et faisoit le plus
grant duel del monde. et quant li cheualiers fus confes
et il ot son sauueor receut : si li coucha len en
la loge. et messires .y. sen reua auec lermitte
et en mainne son destrier en destre. car a cheual nalast il mie deles si haut saintuaire comme
nostre sauueor ne uoloit il mie aler a cheual.
Et quant il furent uenu en lermitage que len
apeloit lermitage del molt. Si desarmerent
troi frere qui laiens estoient mon signor .y.
et il en i auoit .i. qui molt sauoit de plaies garir. Si sentremist de monsignor .y. et sen prist
garde errantment. et li osta lo tronson quil auoit el costel et lestanch de sainnier. et de cele plaie
iut laiens messires .y. .xu. iors malades. ains
quil peust cheuauchier. si ce taist li contes
ore a parler de lui. et parole de mordres le plus
ione frere monsignor .G.
