Sicut enumerabantur superius duodecim virtutes , 
 quarum quatuor erant principales , 
 et octo quasi annexae : 
 sic inter has duodecim passiones enumeratas , 
 sequendo praedecessorum doctrinam , 
 dicere possumus , 
 quod sunt quatuor principales ; 
 ut spes , 
 timor , gaudium , et tristitia . 
 Has autem esse magis principales , 
 triplici via venari possumus . Primo , 
 ut comparantur ad passiones alias . Secundo , 
 ut comparantur ad sua obiecta , 
 vel ad materiam circa quam versantur . Tertio , 
 ut comparantur ad potentias animae , 
 ut ad irascibilem et concupiscibilem , in quibus existunt . Prima via sic patet . Nam omnes aliae passiones videntur ordinari ad istas ; 
 ut passiones sumptae respectu boni , 
 ordinari videntur ad spem , 
 et gaudium , sumptae autem respectu mali , 
 ordinari videntur ad timorem , 
 et tristitiam . 
 Nam passio sumpta respectu boni , 
 primo incipit ab amore , 
 postea vadit in desiderium , 
 et terminatur in spem , 
 dum bonum illud est futurum : 
 ultimo autem terminatur 
 in gaudium , et delectationem , 
 quando bonum illud est praesens , et adeptum . 
 Respectu vero mali incipit ab odio , et procedit in fugam , vel abominationem , et terminatur in timorem , 
 si malum illud sit futurum : 
 ultimo autem terminatur in tristitiam , 
 si malum illud sit praesens , 
 et iam adeptum . 
 Timor autem , 
 et tristitia sunt passiones principales : 
 quia ad eas ordinantur passiones sumptae respectu mali : 
 sicut ad spem et gaudium ordinatur passiones sumptae respectu boni . 
 Secunda via ad inuestigandum has passiones esse principales , 
 sumi potest ex parte materiae , 
 circa quam tales passiones versantur . Nam omnis passio , 
 vel sumitur respectu boni , 
 vel respectu mali . Rursus bonum , 
 vel malum considerari potest , 
 vel ut est futurum , vel ut est iam praesens . 
 Secundum hoc ergo sumi habent hae quatuor passiones ; 
 quia de bono futuro est spes , 
 de praesenti est gaudium : 
 de malo futuro est timor , 
 de praesenti vero est tristitia . 
 Tertio modo hae passiones sumi possunt respectu potentiarum animae , 
 ut respectu irascibilis , 
 et concupiscibilis , 
 in quibus existunt . 
 Dictum est autem concupiscibilem tendere in bonum 
 et malum 
 secundum se : irascibilem vero , 
 ut habet rationem ardui . 
 Cum ergo aliquid maxime sit bonum , 
 cum iam est adeptum , 
 circa quod est delectatio et gaudium ; et maxime sit malum , 
 cum iam est adeptum , 
 circa quod est dolor 
 et tristitia oportet delectationem 
 et tristitiam esse principales passiones respectu concupiscibilis . 
 Spes autem et timor sunt principales passiones respectu irascibilis . 
 Nam cum irascibilis tendit in bonum et malum in eo quod est arduum : 
 quia tunc reputatur maxime bonum arduum , 
 cum est futurum 
 et speratur : 
 et malum arduum , 
 cum est futurum et timetur : 
 spes et timor sunt principales passiones respectu irascibilis . 
 Sed cum ex passionibus diuersificari habeant opera nostra , decet nos diligenter intendere , in quibus delectemur , et tristemur , 
 et quae speremus , 
 et quae timeamus . 
 Sed hoc tanto magis decet Reges et Principes , 
 quanto eorum opera sunt digniora , 
 eo quod respiciant bonum gentis . 
 Quomodo autem Reges et Principes debite se habeant circa delectationem et tristitiam , 
 et circa spem et timorem , 
 patefactum est per Capitula supra dicta . 
