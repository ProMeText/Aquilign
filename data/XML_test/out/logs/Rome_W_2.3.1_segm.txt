Digestis duabus partibus huius secundi libri , 
 in quo agitur de regimine domus : 
 quia ostensum est , 
 qualiter decet uiros suas coniuges regere , 
 et qualiter patres suos filios gubernare . 
 Restat exequi de parte tertia , 
 in qua agetur de regimine ministrorum , 
 uel de regimine familiae . 
 Huic autem parti , 
 in qua agetur de regimine ministrorum 
 et familiae caeterae 
 ( ut in prosequendo patebit ) connecti potest materia illa , 
 in qua agitur de iis quae supplent indigentiam corporalem , 
 et quae faciunt ad conseruationem 
 et ad sufficientiam uitae : 
 cuiusmodi sunt decentia aedificiorum , multitudo numismatum , 
 et copia possessionum aliarum . 
 In hac ergo parte tertia huius secundi libri , 
 eo quod hae materiae sunt connexae , 
 intendimus instruere uolentem suas domus debite gubernare , 
 non solum quantum ad regimen ministrorum et familiae , 
 sed etiam 
 quantum ad alia quae ordinantur ad conseruationem 
 vel ad sufficientiam vitae , 
 quae supplere videntur indigentiam corporalem . Determinabimus igitur in hac parte tertia huius secundi libri , 
 quam decentem habitationem Reges et Principes 
 et uniuersaliter omnes ciues habere debeant : 
 quomodo deceat ipsos se habere circa possessiones , et numismata , 
 et circa regnum familiae , 
 et ministrorum . 
 Quod autem omnia haec considerare deceat prudentem patremfamilias , 
 vel doctum gubernatorem familiae : 
 et quod hae materiae sint connexae , 
 ut in principio capituli proponebatur , 
 sufficienter ostendit Philosophus 1 Poli’ . 
 Ostendit autem duabus rationibus , 
 quod spectat ad oeconomicum 
 et ad gubernationem familiae considerare de possessionibus : 
 ut de domibus , 
 et numismatibus , 
 et de supellectilibus , 
 et de aliis , 
 quae supplent indigentiam corporalem . Prima ratio sumitur ex sufficieniia vitae . Secunda ex similitudine , 
 quam habet ars gubernationis domus ad artes alias . Prima via sic patet : 
 nam ideo de gubernatione domus ars traditur , 
 ut patrifamilias 
 cuius est domum gubernare debite solicitetur 
 circa ea quae faciunt ad bene viuere , 
 et quae requiruntur ad sufficientiam vitae : 
 quare si ad vinendum politice requiruntur domus , 
 possessiones , 
 et numismata , 
 spectat ad gubernatorem domus considerare de talibus . 
 Secunda via ad inuestigandum hoc idem 
 ( ut patet per Philosophum ibidem ) sumitur 
 ex similitudine huius artis , 
 quae est de gubernatione domus ad artes alias . 
 Nam sicut ceterae artes , 
 ut ars fabrilis , 
 et textoria , habent sua organa , per quae perficiunt actiones suas : sic et gubernatio domus requirit sua organa , 
 per quae opera sua complere possit . 
 Volens ergo tradere notitiam de arte fabrili , 
 oportet ipsum determinare de martello , 
 et incude , 
 et aliis instrumentis fabrilibus ; 
 et spectat ad fabrum talia instrumenta cognoscere . 
 Sic volens tradere notitiam de arte textoria , 
 debet determinare de pectinibus , 
 et aliis organis illius artis , 
 et spectat ad textorem talia instrumenta cognoscere . 
 Quare volens tradere notitiam de arte gubernationis domus , 
 debet determinare de aedificiis , possessionibus , 
 et numismatibus : 
 quia talia sunt organa huius artis . Spectat ergo ad gubernationem domus talia cognoscere : 
 quia per haec tanquam propria organa consequi poterit , 
 quae faciunt ad sufficientiam vitae : 
 habet enim ars gubernationis domus propria organa , 
 sicut 
 et caeterae artes moechanicae habent propria instrumenta . 
 Differunt 
 tamen haec ab illis 
 secundum Philosophum primo Poli’ 
 quia organa gubernationis sunt actiua , organa vero moechanicorum sunt factiua . 
 Nam in moechanicis regulamur per artem , 
 sed in gubernatione domus regula est prudentia . 
 Sicut ergo ars differt a prudentia , sic organa moechanicorum differunt ab organis gubernationis . 
 Differt autem prudentia ab arte , 
 quia ars est recta ratio factibilium et per artem resultat aliquid factum in materia extra : 
 sed prudentia est recta ratio agibilium , 
 et per eam non proprie resultat aliquid factum extra : 
 sed magis resultat aliqua actio , 
 et aliqua perfectio in agente . Organa ergo moechanicorum erunt factiua , 
 quia sunt organa artis , 
 quae est de factibilibus : 
 sed organa gubernationis erunt actiua , 
 quia sunt organa prudentiae , 
 quae circa agibilia habet esse . 
 Ars ergo gubernationionis domus licet largo modo possit dici ars , 
 proprie tamen prudentia dici debet . Praemissis 
 ergo duabus rationibus , sufficienter ostenditur , quod spectat ad gubernationem domus considerare de domibus , 
 numismatibus , et possessionibus : 
 quae faciunt ad conseruationem , 
 et ad sufficientiam vitae . 
 Per illas autem easdem rationes probari posset , 
 quod spectat ad gubernatorem domus scire debite se habere circa ministros 
 et seruos : 
 nam ministri 
 et serui sunt 
 etiam quaedam organa deseruientia gubernationi domus , 
 propter quod declarata est prima pars capituli , 
 ubi dicebatur quod specta : 
 ad gubernationem domus considerare de ministris 
 et seruis , 
 et de his quae supplent indigentiam corporalem . 
 Quod autem hae duae materiae sint connexae ; 
 et quod determinare de aedificiis , 
 et possessionibus connecti debeat . Tractatui , 
 in quo determinatur de ministris et seruis , 
 de leui patere potest . Nam possessiones , domus , 
 et numismata sunt organa gubernationis domus : 
 quilibet ergo seruus est quoddam organum , 
 et quodlibet organum est quidam seruus . 
 Nam 
 ( 
 secundum Philosophum ) organum est quidam inanimatus seruus : 
 et seruus est quoddam animatum organum , 
 quia ergo sic conueniunt organum , 
 et seruus ; congrue hae duae materiae connectuntur . 
