Mulierum autem mores 
 ut plurimum 
 quasi mores iuuenum sunt et puerorum : 
 quodammodo enim sic se videntur habere foeminae ad mares , 
 sicut se habent pueri existentes in aetate imperfecta ad homines existentes in aetate perfecta . 
 Nam secundum eundem Philosophum in Politâ€™ mares plus vigent ratione quam foeminae : 
 est enim foemina quasi masculus occasionatus , 
 et quasi vir incompletus . 
 Sic etiam et pueri non sic ratione vigent 
 ut adulti : 
 nam puer est quasi homo incompletus . 
 Quia ergo , respectu perfectionis , 
 et quantum ad rationis usum , foemina 
 et puer quodammodo rationem 
 eandem habent , sequitur mores foemineos esse quodammodo pueriles . 
 In primo ergo libro 
 ubi uniuersaliter tractabamus de moribus , 
 non curauimus speciale capitulum 
 facere de moribus mulierum : 
 sed supposuimus coniecturandum esse de huiusmodi moribus ex moribus puerorum . 
 Verumtamen quia in hoc secundo libro de regimine coniugum specialem requirit tractatum , 
 ut sciamus 
 quo regimine regendae sint coniuges , 
 narrandum est sub compendio 
 et succincte , 
 quae sunt laudabilia , 
 et quae vituperabilia in ipsis foeminis . Est autem primo laudabile in eis , 
 quia 
 ut plurimum contingit foeminas verecundas esse . Quod duplici de causa contingit . Primo , 
 ex appetitu laudis . Secundo , 
 ex timiditate cordis . 
 Mulieres enim valde sunt appetitiuae laudis . 
 Nam in omnibus quae sunt imperfecte tales , 
 plus appetunt laudari , 
 quam perfecte possidentes illud . 
 Clerici enim imperfecti , et habentes imperfectam scientiam , plus desiderant , 
 ut vocentur scientes , 
 et ut habeant nomen quod sint excellentes clerici , 
 quam vere scientes . 
 Nam qui vere sciunt , 
 in seipsis inueniunt 
 unde gaudeant : 
 ideo non tantum curant de apparentia . 
 Sed qui imperfecte cognoscunt , 
 quia non uident in seipsis scientiam unde gaudere possint ; quod non habent in rei ueritate , uolunt habere in hominum opinione . 
 Quod ergo dictum est de scientia perfecta 
 et imperfecta , 
 intelligendum est de bonitate completa et incompleta . 
 Nam qui sunt perfecte boni , 
 non sic appetunt laudari 
 et reputari boni , 
 sicut alii . Habentes enim perfectionem bonitatis , 
 in seipsis inueniunt 
 unde gaudere possint : 
 propter quod non multum curant gaudere de hominum opinione . 
 Quare cum mulieres communiter non tanta bonitate polleant sicut uiri ; 
 si aliqualem bonitatem habeant , utputa si polleant aliquo bono corporali , 
 ut si sint pulchrae et elegantes , 
 uel si aliqua alia bonitate participent ; ualde cupiunt laudari 
 et commendati in ea . 
 Quod totum contingit eis ex imperfectione bonitatis . 
 Nam bona corporis , 
 ut elegantia , pulchritudo , 
 et caetera talia , 
 imperfecta bona sunt . 
 Mulieres ergo ut plurimum uel participant bona imperfecta , 
 ut aliqua bona corporis : 
 uel si participant bona perfecta , 
 ut bona mentis , 
 participant ea imperfecto modo : 
 propter quod communiter ualde deficiunt a perfectione uirorum . 
 Quare cum ad augmentum perfectionis 
 bonitatis minuatur cupiditas laudis 
 et desiderium reputationis , 
 tanto plus appetunt laudari 
 ( communiter loquendo ) mulieres quam uiri , 
 quanto in bonitate sunt imperfectiores illis . 
 Propter quod , 
 cum uerecundia 
 sit timor 
 de inglorificatione 
 et de amissione laudis , 
 mulieres communiter sunt uerecundae , 
 quia timent inglorificari et amittere laudem quam nimia affectione desiderant . 
 Ex ipsa igitur cupiditate laudis probatur mulieres uerecundas esse . 
 Rursus hoc idem probari potest ex timiditate cordis . 
 Nam cum mulieres sint naturaliter adeo timidae , 
 quod quasi omnia expauescunt ; 
 sequitur eas uerecundas esse : 
 quia uerecundia est quidam timor , 
 ut superius dicebatur . 
 Ex diuersis ergo causis probare possumus mulieres uerecundas esse : quicquid 
 tamen sit de eius causis , 
 laudabile est in ipsis esse uerecundas : 
 quia propter uerecundiam multa turpia dimittunt 
 quae non dimitterent , 
 nisi eas uerecundiae cathena constringeret . 
 Secundo est laudabile in mulieribus , 
 quia communiter sunt piae et misericordes . 
 Pueri enim et senes et foeminae 
 ut plurimum sunt misericordes . 
 Non tamen ex eadem causa hoc uidetur contingere : 
 quia pueri ( ut superius dicebatur ) sunt miseratiui , 
 quia sua innocentia alios mensurantes credunt omnes innocentes esse , 
 et putant eos indigne pati : 
 quare super eis de facili miserentur . Senes uero miseratiui existunt : 
 quia cum ipsi in corpore 
 et in uita deficiant , 
 uolunt aliis misereri et compati ipsis : 
 quare cum de facili quis inclinetur ad faciendum aliis , 
 quod ab eis uult fieri sibi ; 
 senes de facili super aliis miserentur . 
 Mulieres quidem miseratiuae sunt ex mollitie cordis . 
 Nam habentes cor molle , 
 non possunt aliquid sustinere : 
 ideo statim miserentur , 
 cum vident aliquos dura pati . Tertio considerandum est in mulieribus , 
 quia communiter nimis excedunt . 
 Unde cum sunt piae , 
 sunt valde piae : 
 et cum sunt crudeles , sunt valde crudeles : 
 et cum sunt inuerecundae , sunt nimis inuerecundae . Postquam enim mulieres audaciam capiunt , 
 tanta turpia perpetrant , 
 quod vix inuenirentur viri adeo inuerecundi 
 ut possint tanta turpia operari . 
 Hoc autem tertium 
 et si in bonis potest esse laudabile , 
 in malis vero est vituperabile . Viso , 
 quae sunt laudabilia in foeminis : 
 restat narrare quae sunt vituperabilia in eis . Possumus autem narrare tria in mulieribus vituperabilia . Primo , 
 quia ut plurimum sunt intemperatae , 
 et passionum insecutrices . Secundo , 
 quia sunt garrulae 
 et litigiosae . Tertio , 
 quia sunt mobiles et instabiles . 
 Primo ergo foeminae , 
 cum possunt , 
 ut plurimum sunt intemperatae , 
 et passionum insecutrices . 
 Nam quia in eis ratio deficit , 
 non sic habent 
 ut retrahantur a concupiscentiis : 
 sicut vir , 
 qui est ratione praestantior . 
 Secundo sunt garrulae 
 et litigiosae : 
 quod ex eadem causa contingit . 
 Nam fraenum mulierum 
 ut plurimum non est ratio , 
 quia communiter a ratione deficiunt : 
 sed magis est passio ut verecundia : 
 si enim se continent ut non garriant 
 et non litigent , 
 magis hoc faciunt ex verecundia quam ex ratione . Quare cum motae sunt , 
 nesciunt se moderare , 
 sed sine fraeno garriunt et litigant . Videmus enim foeminas plus perseuerare in litigando 
 et garriendo , 
 quam viri ; 
 eo quod magis a ratione deficiant quam ipsi . 
 Tertio contingit mulieres mobiles et instabiles : 
 quod et forte accidit ex debilitate complexionis . 
 Nam cum anima 
 ( ut superius dicebatur ) 
 ut plurimum sequatur complexiones corporis : 
 sicut mulieres habent corpus molle et instabile , 
 sic voluntate 
 et desiderio sunt instabiles et mobiles . 
