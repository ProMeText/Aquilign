
                  
                   Videtur (quantum ad praesens spectat) in opere bellico duo necessaria esse, strenuitas bellandi, et
                     prudentia erga bella. Quare si scire volumus in quibus regionibus meliores sunt bellatores, oportet attendere
                     circa praedicta duo. In partibus igitur nimis propinquis soli, non sunt eligendi bellantes: quia in eis
                     deficit strenuitas et animositas circa bellum, ut ait Philosophus 7 Politâ€™. Ratio autem huius assignatur a
                     Vegetio primo libro De re militari capitulo secundo, ubi dicitur. Nationes quae vicinae sunt soli, nimio
                     calore siccare; amplius quidem sapiunt, sed modicum abundant in sanguine, et propterea non habent constantiam
                     pugnandi neque fiduciam, quia naturaliter metuunt vulnera. Nam cum naturaliter habeant modicum sanguinis,
                     naturaliter timent sanguinis amissionem: non ergo sunt prompta ad bella, nec ad percussiones. Rursus in
                     partibus nimis septentrionalibus, et nimis a sole remotis, non sunt eligendi bellantes: quia et si illis est
                     sanguinis copia, ut vulnera non metuant, tamen propter sanguinis abundantiam et impetum, sunt quasi furibundi
                     et imprudentes. Ideo non omnino sunt utiles operibus bellicis, quia consilium et prudentia in dimicando non est modicum
                     utilis. Experimento enim videmus, et plane hoc vult Philosophus 7 Politicorum quod gentes nimis propinquae
                     soli abundant sagacitate et industria, sed deficiunt impetu et animositate. Gentes vero a sole remotae e
                     contrario, prudentia deficiunt, et animositate superant. Quare si tam animositas quam industria necessaria
                     est in bellis, ex neutris partibus eligendi sunt bellatores; sed ex regione media, nec omnino a sole remota,
                     nec omnino soli propinqua eligendi sunt bellantes, ut tam prudentia quam animositate participent. Aduertendum
                     tamen circa talia, documenta accipienda esse ut in pluribus. Nam in omnibus partibus sunt aliqui industres,
                     et aliqui animosi: ut plurimum tamen soli propinqui animositate deficiunt, remoti vero prudentia. Aduertendum
                     etiam quod licet in bellis tam animositas, quam etiam prudentia sit necessaria, magis tamen animositas est
                     utilis. Ideo et si gentes omnino propinquae soli, et omnino remotae non sunt penitus utiles actibus bellicis:
                     magis tamen inter medias regiones eligendi sunt ad opera bellica remotiores a sole, quam propinquiores, ut
                     magis animositate participent. Viso ex quibus partibus meliores sunt bellatores: videre restat, ex quibus
                     partibus eligendi sunt bellantes. Enumeranda sunt igitur ea quae requiruntur in hominibus bellicosis, ut
                     sciamus quales homines sunt eligendi ad bellum, et ex quibus artibus sunt assumendi bellantes. Sciendum ergo
                     quod cum bellantes debeant habere membra apta et assueta ad percutiendum, non debeant horrere sanguinis
                     effusionem, debeant esse animosi ad inuadendum, et etiam potentes ad tolerandum labores: dicere possumus quod
                     Fabriferrarii, et carpentarii utiles sunt ad opera bellica: quia ex arte sua habent brachia apta et assueta
                     ad percutiendum. Sic etiam utiles sunt Macellarii: quia non horrent sanguinis effusionem, cum assuetisint ad occisionem animalium, et ad effundendum sanguinem Venatores etiam aprorum admittendi sunt ad
                     huiusmodi opera: quia non sine magna audacia contingit aliquos inuadere apros. Sunt ergo tales animosi et
                     strenui ad bellandum. Imo forte non minus periculosum est bellare cum apro, quam pugnare cum hoste. Nam non
                     timentes aprorum pericula, signum est eos non timere hostium bella. Rursus venatores ceruorum non sunt
                     repudiandi ab actibus bellis: eo quod tales assueti sunt ad labores nimios. Ex his ergo artibus propter ea
                     quae diximus eligendi sunt bellatores. Barbitonsores autem et sutores, si consideretur ars propria, ad pugnam
                     sunt inutiles. Nam nunquam bene vibrant clauam, aut ensem qui debet habere manum leuem, et non est assuetus
                     retinere in manibus nisi rasorium aut acum. Quae enim proportio est acus ad lanceam, et rasorii ad clauam?
                     Sic etiam Apothecarii, Aucupes, et Piscatores non sunt eligendi ad huiusmodi opera: eo quod non habeant artem
                     conformem operibus bellicosis. Potest ergo contingere quod in qualibet arte sint aliqui bellicosi et audaces;
                     aliqui vero timidi et pusillanimes. Sed quantum est ex genere artis, et prout ars ipsa reddit hominem aptum
                     ad opus bellicum, aliqua genera artium diximus utilia ad actiones bellicas, et aliqua inutilia.
               