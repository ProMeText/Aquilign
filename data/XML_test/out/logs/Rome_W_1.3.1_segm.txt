Expeditis duabus partibus huius operis , 
 quia ostensum est in quo Reges et Principes suum finem ponere debeant , 
 et quomodo oportet eos virtuosos esse . 
 Restat exequi de tertia parte huius primi libri , 
 ostendendo quas passiones , 
 et quos motus animi Reges et Principes debeant imitari . 
 Sed cum hoc sciri non possit , 
 nisi prius sciuerimus 
 quot sunt huiusmodi passiones , 
 et quae illarum sunt magis principales , 
 et quae sunt laudabiles , 
 et quae vituperabiles : 
 ideo de his primo tractabimus . Accipiendo autem numerum passionum , 
 sicut dicebamus esse duodecim virtutes , sic dicere possumus quod sunt duodecim passiones : 
 videlicet , amor , odium , desiderium , abominatio , delectatio , tristitia , spes , desperatio , timor , audacia , ira , et mansuetudo . Computabatur enim supra mansuetudo inter virtutes : 
 sed hoc est propter vocabulorum penuriam , 
 ut ait Philosophus 4 Ethicâ€™ . Mansuetudo enim proprie nominare videtur passionem oppositam irae . 
 Sed cum sit quaedam virtus 
 inter iram et mansuetudinem , 
 quia virtutem illam proprio nomine nominare nescimus , nominamus eam nomine mansuetudinis , 
 eo quod illa virtus plus communicat cum mansuetudine , quam cum ira . Erit mansuetudo aequiuocum ad virtutem , et ad passionem oppositam irae . 
 Si quis autem laborare vellet , 
 cuilibet posset inuenire nomen proprium . 
 Sed cum constat de re , 
 de verbis minime est curandum . Enumeratis ergo passionibus , 
 sic potest accipi earum numerus , 
 quia passiones proprie esse non habent nisi in appetitu sensitiuo . 
 Appetitus enim intellectiuus 
 quia non est virtus in corpore , 
 siue non est virtus affixa organo , 
 ab huiusmodi passionibus est semotus . 
 Erit ergo omnis passio 
 ( ut hic de passione loquimur ) 
 in appetitu sensitiuo . Sensitiuus autem appetitus 
 ( ut supra diffusius diximus ) diuiditur in irascibilem , 
 et concupiscibilem . 
 Praedictae ergo passiones sic distinguuntur , 
 quia primae sex videlicet , 
 amor , 
 odium , desiderium , 
 abominatio , delectatio , 
 et tristitia , 
 pertinent ad concupiscibilem ; 
 reliquae vero sex ad irascibilem spectant . Numerus autem passionum concupiscibilis sic accipi potest : 
 quia omnis passio 
 et omnis motus animae pertinens 
 ad concupiscibilem , 
 vel sumitur respectu boni , 
 vel respectu mali . 
 Si respectu boni , 
 hoc est tripliciter . 
 Nam erga bonum per concupiscibilem tripliciter passionamur . 
 Nam bonum apprehensum 
 primo nobis placet , secundo tendimus in ipsum : tertio adepto quietamur in eo . 
 Prout ergo nobis bonum aliquod placet , 
 est in nobis amor : 
 sed prout tendimus in ipsum , 
 habet esse in nobis desiderium : 
 prout vero quietamur in eo , 
 existis in nobis gaudium 
 et delectatio . 
 Amor ergo , desiderium , 
 et delectatio sumuntur respectu boni . Odium vero , 
 abominatio et tristitia , 
 sumuntur respectu mali . 
 Nam prout malum nobis displicet , est odium : 
 prout vero ipsum fugimus , 
 est abominatio : 
 sed prout eo adepto dolemus , habet esse tristitia . 
 Viso quomodo accipiuntur passiones concupiscibiles : restat videre , quomodo sumendae sunt passiones irascibiles . 
 Differunt autem hae passiones ab illis , 
 quia passiones concupiscibiles respiciunt bonum 
 et malum absolute sumptum : 
 sed passiones irascibiles respiciunt bonum 
 vel malum in eo quod arduum . 
 Huiusmodi ergo passiones vel sumuntur respectu boni , 
 vel respectu mali . 
 Si respectu boni , 
 hoc est dupliciter : 
 quia vel ut in ipsum tendimus , 
 et sic est spes , 
 nihil est enim aliud spes quam tendere in aliquod bonum arduis . 
 Circa enim bona absolute sumpta potest esse amor , vel desiderium , 
 vel delectatio : 
 non tamen est spes circa aliqua bona , nisi habeant rationem ardui : 
 quare si tendimus in bonum arduum , 
 dicitur esse spes . 
 Sed si a tali bono deficimus , habet esse desperatio . Spes ergo , 
 et desperatio sumuntur respectu boni . 
 Aliae vero passiones irascibiles sumuntur respectu mali . 
 Nam malum dupliciter potest considerari , 
 vel ut futurum , 
 vel ut praesens . 
 Si consideretur 
 ut futurum , hoc est dupliciter : 
 vel ut ipsum aggredimur , 
 et sic est audacia : 
 vel ut ab eo refugimus , 
 et sic est timor . 
 Si vero malum sit praesens , 
 hoc 
 etiam est dupliciter : 
 quia vel ex hoc consurgimus ad faciendam vindictam , 
 et sic est ira : 
 vel a tali vindicta deficimus , 
 et sic est mansuetudo . 
 Cum ergo non possint pluribus modis variari nostri motus 
 et nostrae affectiones , 
 in uniuerso duodecim erunt passiones : 
 sex pertinentes 
 ad concupiscibilem , 
 et sex ad irascibilem . 
 De quibus omnibus in Rhetoricis diffusius diximus ; 
 haec autem sufficiant superficialiter pertransire . 
