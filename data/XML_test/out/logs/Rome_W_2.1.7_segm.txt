Dicebatur in praecedenti capitulo , 
 tria esse determinanda in hoc secundo libro , 
 in quo agitur de regimine domus , 
 secundum quod in ipsa domo tria contingit esse regimina ; 
 videlicet , 
 coniugale , 
 paternale , 
 et dominatiuum . 
 Inter haec autem regimina , 
 primo agendum est de regimine coniugali : 
 quia secundum Philosophum 1 Politic’ in communitate domestica , 
 primum oportet congregare marem , 
 et foeminam . Est autem hic ordo rationabilis . 
 Nam primo aliquid generatur , secundo conseruatur in esse ; tertio perficitur , 
 et potest sibi simile producere . Communitas ergo maris 
 et foeminae , quae est propter generationem , 
 est prima pars domus , 
 et praecedit communitatem domini 
 et serui , 
 quae est propter salutem 
 et conseruationem ; 
 et etiam praecedit communitatem patris et filii , 
 quae non respicit domum primam , 
 vel domum quocunque modo sumptam , 
 sed domum habentem esse perfectum . 
 Primo ergo dicendum est de regimine coniugali , 
 quod respicit communitatem viri et uxoris , 
 quam de regimine dominatiuo , 
 quod respicit communitatem domini 
 et serui ; 
 vel quam de regimine paternali , 
 quod respicit communitatem patris et filii . In determinando autem de regimine coniugali , 
 hunc tenebimus ordinem : quia primo dicemus , 
 quale sit ipsum coniugium , 
 et quales uxores , ciues , 
 et maxime Reges et Principes deceat sumere . 
 Deinde ostendemus , 
 qualiter viri suas uxores regere debeant 
 et ad quas virtutes , 
 et ad quae opera eas debeant ordinare . 
 In ostendendo quidem 
 quale sit ipsum coniugium , 
 primo declarandum occurrit , 
 coniugium esse aliquid 
 secundum naturam , 
 et quod homo naturaliter est animal coniugale . Sciendum ergo quod Philosophus 8 Ethic’ volens ostendere qualis amicitia sit viri 
 ad uxorem , 
 probat amicitiam illam esse 
 secundum naturam : adducens triplicem rationem quod homo sit naturaliter animal coniugale . 
 Prima ratio sumitur ex parte societatis humanae . 
 Secunda ex parte procreationis prolis . 
 Tertia ex parte operum . 
 Probabatur enim in primo capitulo huius secundi libri , 
 hominem esse naturaliter animal sociale et communicatiuum . Communitas autem in vita humana 
 ( 
 ut supra tangebatur ) 
 ad quadruplex genus reducitur : 
 quia quaedam est communitas domus , 
 quaedam vici , 
 quaedam ciuitatis , quaedam regni . 
 Omnes autem hae communitates praesupponunt communitatem domesticam . 
 Cum ergo domus 
 sit prior vico , ciuitate , et regno : 
 homo naturaliter magis est animal de mesticum , 
 quam ciuile : et communitas domus magis videtur esse naturalis ipsi homini , 
 quam communitas vici , ciuitatis , et regni . 
 Nam si considerentur ea , 
 ad quae ordinatur communitas domestica , 
 non videtur habere dubium , 
 quin communitas domus magis sit naturalis homini , 
 quam vici , 
 ciuitatis , 
 et regni . Ordinatur enim domus ad nutritionem , 
 quae maxime est necessaria indiuiduo , 
 et quae maxime expedit bono proprio : 
 ordinatur 
 etiam ad generationem , 
 quae maxime expedit conseruationi speciei , 
 et bono communi . Vicus autem , ciuitas , 
 et regnum non sic immediate ordinantur ad nutritionem propter bonum personae propriae , et ad generationem propter conseruationem speciei , 
 sicut communitas domus : 
 nam si praedictae communitates ordinantur ad nutritionem , 
 et ad generationem ; 
 hoc est , 
 prout ex bonitate earum consurgit bonitas ipsius domus : 
 ipsa enim domus est inde melior , 
 sic est in bono vico , 
 vel in bona ciuitate , 
 aut in bono regno . 
 Si ergo homo magis est naturaliter animal domesticum , quam politicum : 
 cum prima communitas ipsius domus sit coniunctio viri et uxoris , sequitur ex parte ipsius communitatis humanae , 
 quod homo magis sit animal coniugale quod politicum ; et quod magis sit 
 communicatiuum communitate coniugali , 
 quam communitate vici ciuitatis , et regni : 
 quia domus , 
 cuius regimen primum est coniugale , 
 est prior vico , regno , et ciuitate . 
 Hanc autem rationem tangit Philosophus 8 Ethic’ dicens : 
 Homo enim natura magis est coniugale animal quam politicum , 
 quanto domus est prior 
 et magis necessaria ciuitate . 
 Secundo homo est naturaliter animal coniugale 
 ex parte procreationis prolis . 
 Nam illud maxime videtur naturale , 
 ad quod homo habet naturalem impetum : 
 quare cum homo 
 et omnia animalia naturaliter inclinentur , 
 ut velint producere sibi simile , quia in hominibus hoc debite sit per coniugium , 
 homo naturaliter est animal coniugale . 
 Hanc autem rationem tangit Philosophus 1 Politicorum , 
 et 8 Ethicorum , 
 ubi probat coniugium competere homini 
 secundum naturam , 
 quia naturale est homini , 
 et omnibus animalibus , 
 habere naturalem impetum ad producendum sibi simile . 
 Tertia ratio sumitur ex parte operum : 
 quia 
 ( ut dicitur 8 Ethicorum ) 
 confestim enim diuisa sunt opera viri , et uxoris . Opera enim uiri uidentur esse in agendo , 
 quae sunt fienda extra domum : opera uero uxoris in conseruando suppellectilia , uel in operando aliqua intra domum . 
 Ponentes ergo propria ad commune , 
 ut cum uxor propria sua ordinat in bonum uiri uel in bonum totius domus : 
 et vir propria sua ordinat in bonum domus , 
 et in bonum uxoris : 
 sufficiunt sibi in vita , 
 ut dicitur 8 Ethic’ . 
 Nam sic propria ordinare ad bonum commune , 
 facit ad quandam sufficientiam vitae . 
 Quare si naturale est homini , 
 habere impetum ad sufficientiam vitae : 
 naturale est ei , 
 quod velit esse animal coniugale . 
 Sed si coniugium est 
 quid naturale , sequitur quod fornicatio , 
 quae contrariatur coniugio , sit uniuersaliter a ciuibus vitanda , 
 tanquam aliquid contrarium rei naturali : 
 quam videlicet fornicationem , 
 et uniuersaliter omnem venereorum usum illicitum , 
 tanto magis decet fugere Reges et Principes , 
 quanto decet eos meliores et virtuosiores esse . 
 His visis , quaedam dubitatio videtur ex dictis oriri . 
 Nam si coniugium est homini naturale , 
 reprehensibilis est igitur quicunque 
 non dat operam , 
 ut coniugio copuletur . 
 Sed haec dubitatio , 
 si considerentur iam dicta , 
 de leui refellitur . 
 Nam si naturale est homini esse animal coniugale , 
 quicunque renuit coniugem ducere , non viuit 
 ut homo . Sed non viuere ut homo , 
 potest esse dupliciter . 
 Vel non viuit ut homo , 
 quia eligit vitam supra hominem , 
 et vult continere 
 ut vacet contemplationi veritatis 
 et operibus diuinis . 
 Vel non viuit 
 ut homo , 
 quia eligit vitam infra hominem , 
 et viuit 
 ut bestia . 
 Quare sicut dicebamus de societate politica , 
 videlicet quod eligens solitudinem , 
 et nolens ciuiliter viuere , 
 vel est bestia , 
 uel est deus : 
 sic et de coniugio dicere possumus . Nam nolens coniugaliter uiuere , 
 uel hoc est , 
 quia uult liberius fornicari ; quare eligit sibi uitam infra hominem , 
 et est quasi bestia ; 
 uel hoc est , 
 quia uult se dare speculationi ueritatis , et diuinis operibus : 
 quare eligit sibi uitam supra hominem , 
 et est quasi Deus . 
 Non nubentes ergo , 
 si dent se potioribus bonis quam sint bona coniugii , 
 licet non uiuant 
 ut homines , 
 non tamen propter hoc male agunt : 
 quia sunt quasi dii , 
 et sunt hominibus meliores . 
