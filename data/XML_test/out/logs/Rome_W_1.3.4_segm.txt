Dicto de amore , 
 et odio , 
 quae sunt passiones primae : 
 dicere restat , 
 quomodo Reges et Principes se habere debeant ad desiderium , 
 et abominationem , 
 quae sunt passiones secundae . 
 Differt autem desiderium ab amore : 
 et abominatio differt ab odio . 
 Nam gesta moralia quodammodo rebus naturalibus sunt similia . 
 Nam sicut corpora naturalia per suas formas , 
 ut per grauitatem vel per leuitatem quandam tendunt in loca propria : 
 sic per amorem tendit quis in bonum sibi proportionatum 
 et conueniens . In grauibus ergo 
 et leuibus est tria considerare . Primo formam grauis vel leuis , per quam conformatur loco sursum vel deorsum . 
 Secundo est ibi considerare motum , 
 per quem tendunt in talem locum . 
 Tertio stationem et quietem , 
 per quam quiescunt in dicto loco . 
 Sic et in gestis moralibus , 
 ut communiter ponitur , 
 est tria considerare . 
 Nam cum bonum aliquod apprehendimus , 
 primo per amorem 
 et per quandam complacentiam ei conformamur . 
 Secundo per desiderium in ipsum tendimus . Tertio per delectationem quietamur in ipsum . 
 Ergo amor nos conformat : 
 desiderium nos mouet : 
 et delectatio nos quietat . 
 Et quod dictum est de bono respectu amoris , desiderii , et delectationis , 
 ut supra tangebatur , 
 intelligendum est de malo respectu odii , 
 abominationis , 
 et tristitiae . 
 Nam sicut bonum ut est amatum , 
 ei conformamur : 
 ut est desideratum , 
 in ipsum tendimus : 
 ut est adeptum , 
 delectamur in ipso . Sic malum ut est oditum , 
 est aliquid displicens et difforme voluntati nostrae : 
 ut est abominatum , 
 ab eo refugimus : 
 et si contingat ipsum adipisci , 
 dolemus et tristamur . Desiderium ergo licet non sit idem quod amor , mensuram tamen et modum debet suscipere ex amore . Sic 
 et abominatio licet non sit idem quod odium , 
 tamen ex odio debet mensuram suscipere . 
 Sic enim in naturalibus videmus , 
 quod licet motus deorsum 
 non sit idem quod forma grauis : 
 naturaliter 
 tamen motus deorsum sumit mensuram 
 et modum ex grauitate , 
 ut quanto aliqua sunt grauiora , 
 tanto velocius mouentur ad medium . 
 Quare si videre volumus , 
 quomodo Reges et Principes debeant aliqua desiderare et abominari , 
 videndum est quomodo debeant amare 
 et odire . Videmus autem in singulis artibus , 
 ut probatus primo Politicorum , 
 quod finis appetitur in infinitum : 
 ea autem quae sunt ad finem , appetuntur 
 secundum modum et mensuram ipsius finis : 
 ut medicus intendit inducere sanitatem , 
 quantum potest , 
 maiorem et meliorem : 
 quia sanitas in arte medicinae intenditur 
 ut finis : 
 potionem autem et phlebotomiam non intendit 
 quanto maiorem potest , 
 quia tunc exterminaret infirmum : 
 sed intendit 
 secundum modum 
 et mensuram sanitatis . 
 Cum ergo in arte regnandi et principandi principaliter 
 et finaliter intendatur salus Regni et Principatus , 
 sicut in arte medicandi principaliter intenditur sanitas corporis : naturaliter decet Reges 
 et Principes intendere 
 et amare bonum regni et commune . 
 Quare 
 si desiderium debet mensuram sumere ex amore , 
 principaliter Reges et Principes debent desiderare bonum statum regni : 
 ut quod qui in regno sunt , 
 bene se habeant ad diuina , 
 quod agant opera virtuosa , 
 quod sint in eis pax tranquillitas , 
 quod inter eos debita seruetur iustitia , 
 et caetera talia , 
 a quibus per se et essentialiter dependet bonus status regni . 
 Alia autem desiderare debent , 
 ut habent ordinem ad istas diuitias ergo , 
 et ciuilem potentiam , 
 et caetera talia bona in tantum desiderare debent , 
 inquantum per ea possunt cohercere malos , punire iniusta , et facere talia , 
 a quibus regni salus dependere videtur . Viso , quae , 
 et quomodo Reges et Principes desiderare debent , 
 quia sicut debent amare primo et principaliter bonum diuinum et commune , 
 alia autem sunt desideranda 
 ut ordinantur ad ista : 
 sic desiderare debent primo 
 et principaliter bonum diuinum et commune , 
 alia autem sunt desideranda ut ordinantur ad ista : 
 de leui patere potest quae 
 et qualia abominari debent , 
 quia principaliter sunt abominanda quae expressus contradicunt bono diuino 
 et communi , 
 alia autem abominanda sunt ex consequenti . Huiusmodi autem abominationem 
 et desiderium 
 tanto magis decet Reges et Principes , quanto magis eos decet habere curam de bono regni 
 et communi . 
 Quae sunt autem illa quae regnum conseruant in bono statu , 
 et quomodo Rex se debeat habere ad ipsum regnum , 
 in tertio libro diffusius ostendetur . 
