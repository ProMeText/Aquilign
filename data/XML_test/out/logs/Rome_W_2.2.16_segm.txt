Cum distinguimus aetates filiorum per septennia , 
 ut cum dicimus , 
 usque ad septem annos sic esse regendos : 
 a septimo usque 
 ad decimumquartum sic esse instruendos , 
 huiusmodi septennia sunt abbreuianda et elonganda 
 secundum diuersitatem personarum . 
 Nam aliqui sunt robustiores corpore in duodecim annis , 
 quam alii in sedecim . Ideo 
 quia de talibus punctualem regulam dare 
 non possumus , 
 aliqua relinquenda sunt iudicio paedagogi , 
 qui debet pueros instruere , 
 ut possint huiusmodi tempus anticipare et prolongare , 
 ut ei videbitur expedire . In hoc autem tempore , quod est a septimo usque ad 
 decimumquartum annum , tria sunt consideranda circa regimen filiorum . 
 Nam homo prima diuisione diuiditur in animam , 
 et corpus . Anima vero , 
 tanquam potentias principales , 
 habet intellectum , 
 et appetitum . Tria ergo attendenda sunt in filiis . Primo , 
 quale habeant corpus . 
 Secundo qualem voluntatem . Tertio , 
 qualem intellectum . 
 Ut ergo iuuenes habeant corpus bene dispositum , 
 exercitandi sunt per debita exercitia , et per debitos motus . 
 Ut habeant voluntatem bene ordinatam , inducendi sunt ad debitas virtutes , et ad virtutum opera . 
 Sed ut habeant intellectum perfectum , 
 instruendi sunt in debitis scientiis . Scientia ergo , virtus , 
 et exercitium attendenda sunt in regimine filiorum . 
 A principio quidem natiuitatis , 
 ut vitetur inertia puerorum , 
 assuescendi sunt pueri ad aliquos motus . 
 Sed cum impleuerunt septennium usque ad annum decimum quartum , 
 debent gradatim assuescere ad ulteriores labores , 
 et ad fortiora exercitia . 
 Ludus enim pilae 
 secundum Tacuinum , 
 vel luctatio 
 secundum Philosophum videntur esse debita exercitia in iuuenibus . In secundo tamen septennio sunt ulteriora exercitia assumenda quam in primo . 
 Ad hoc tamen in tali aetate , 
 eo 
 quod nimis sit tenera , non sunt assumenda opera militaria nec opera ardua . 
 Unde Philosophus 8 Polit’ ait , 
 quod usque ad pubescentiam , 
 idest usque 
 ad decimumquartum annum , leuiora quaedam exercitia sunt assumenda , 
 ne impediatur incrementum . Viso , 
 quod , 
 ut iuuenes sint bene dispositi quantum ad corpus , 
 a septimo usque ad quartumdecimum annum debent fortiores labores assumere , 
 quam in primo septennio . 
 Restat videre , 
 quomodo oporteat eos ordinari ad virtutes , 
 ut habeant dispositam voluntatem . Sciendum ergo , 
 quod Philosophus 5 Polit’ ait , 
 quod pessimum est non instruere pueros ad virtutem , et ad obseruantiam legum utilium . Inquirit enim Philosophus 8 Polit’ 
 utrum prius curandum sit de pueris , 
 ut habeant debitum appetitum , 
 vel ut habeant perfectum intellectum . 
 Probat autem prius esse curandum 
 de ordinatione voluntatis , 
 quam de perfectione intellectus . 
 In secundo autem septennio 
 quia pueri iam incipiunt concupiscere , 
 non tamen habent perfectum rationis usum , potissime videtur esse curandum circa ipsos 
 ut habeant ordinatam voluntatem . 
 Nam sicut corpus est generatione prius anima , 
 quia prius corpus organizatur 
 et formatur , 
 et postea illi anima infunditur : sic 
 secundum Philosophum 8 Politicorum , 
 prius curandum est circa pueros quomodo habeant voluntatem bene dispositam , 
 quam quomodo scientificum intellectum . 
 Nullus autem habet bene ordinatam voluntatem , 
 nisi habeat moderatam concupiscentiam : 
 nam ex inordinatione appetitus sensitiui redundat inordinatio in voluntate . 
 Si ergo concupiscentiae se tenent ex parte corporis , 
 intellectus vero ex parte animae 
 quia generatione 
 corpus est prius anima , 
 prius intendendum est quomodo habeamus moderatas concupiscentias 
 et ordinatam voluntatem , 
 quam quomodo habeamus illuminatum intellectum . Modus autem , 
 quo moderandae sunt concupiscentiae iuuenum , 
 est 
 ut specialis cautela adhibeatur circa illa , 
 circa quae maximae consueuerunt deficere . 
 Si ergo iuuenes sunt insecutores passionum et concupiscentiarum , 
 et de facili mentiuntur , 
 et omnia faciunt valde , 
 ita quod cum amant nimis amant , 
 cum incipiunt ludere nimis ludunt , 
 et in caeteris aliis semper excessum faciunt , 
 adhibenda est cautela ne insequantur concupiscentias : 
 sed sint abstinentes 
 et sobrii , 
 ne sint mendaces 
 sed veridici , 
 nec omnia agant valde sed in suis actibus et sermonibus moderationem accipiant . 
 His visis restat videre , 
 quomodo sunt bene disponendi quantum ad intellectum . 
 Nam cum dicimus 
 quod in secundo septennio principalius curandum est de ordinatione appetitus , quam de perfectione intellectus : 
 non sic intelligendum est quod nullo modo curandum sit , 
 quomodo habeant intellectum perfectum , 
 sed quia a septimo anno quasi usque 
 ad quartumdecimum annum iuuenes abundant in concupiscentiis , 
 et deficiunt ab usu rationis , 
 ideo principalius est insistendum circa ordinationem appetitus ; 
 quasi enim per totum 
 secundum septennium pueri non addiscunt 
 nisi verba : 
 nondum enim sunt tanti intellectus , 
 ut de ipsis rebus considerare possint : 
 ideo in secundo septennio possunt 
 instrui pueri in grammatica quae est scientia sermocinalis : 
 et in logica , 
 quae est magis modus sciendi quam sit scientia : 
 et in practica musicali , 
 quae consistit in quadam modulantia vocum : quia enim illo tempore pueri deficiunt a rationis usu , 
 perfecte scire non possunt . 
 Ne tamen cum incipiunt habere rationis usum , 
 omnino sint indispositi ad scientiam , 
 assuescendi sunt ad alias artes , 
 de quibus fecimus mentionem . 
