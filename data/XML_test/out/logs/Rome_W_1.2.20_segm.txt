Tangit autem Philosophus 4 Ethicorâ€™ sex proprietates ipsius paruifici : 
 quae si inessent regibus , 
 maxime derogarent regiae maiestati . 
 Prima proprietas est , 
 quia circa omnia deficit , 
 quod ex ipso nomine patet . 
 Esse enim paruificum , 
 est facere parua et defectiua . 
 Secunda proprietas est , 
 quia si contingat paruificum , 
 et magna expendere pro paruo , 
 perdit magnum bonum . Unde et prouerbialiter dicitur , Viles homines nuptias , 
 et conuiuium perdunt pro denariato piperis . 
 Dum enim circa magnum conuiuium non faciunt decentes sumptus , volentes parcere modicae expensae , totum conuiuium indecens redditur . Tertia proprietas est , 
 quod quaecunque facit paruificus , 
 semper facit tardans . 
 Videtur enim ei , 
 quod remouere a se pecuniam , 
 sit abscindere membra a proprio corpore . 
 Ideo sicut dato 
 quod necesse sit aliquem mutilari , 
 et inscindi mutilationem illam , 
 et inscissuram tardat , 
 et subterfugit quantum potest : 
 sic dato quod paruificum oporteat expensas facere , 
 tamen illos sumptus tardat , 
 et subterfugit 
 quantum potest . Quarta est , 
 quia paruificus non intendit qualiter faciat magnum opus , 
 ut qualiter faciat debitas largitiones , 
 vel quomodo faciat decentes nuptias : 
 sed tota sua intentio est , quomodo faciat paruos sumptus . 
 Est enim proprietas paruifici , 
 ut appretietur 
 plus pecunia quam opus . 
 Quinta proprietas eius est , 
 ut semper expendat cum tristitia , 
 et dolore . Dicebatur enim , 
 quod paruificus reputat exteriora bona , 
 quae habet , 
 quasi sibi incorporata , 
 et quasi pertinentia ad substantiam suam . 
 Et quia sic afficitur ad ea 
 et ita continuat se illis , 
 ideo sicut in incisione corporis propter diuisionem continui resultat ibi tristitia 
 et dolor : sic in separatione pecuniae , quae fit per expensas , 
 quia est ibi quasi quaedam diuisio continui , 
 eo quod paruificus reputat 
 suam pecuniam 
 quasi sibi incorporatam et continuatam , 
 non potest eam expendere , 
 et ipsam a se remouere sine tristitia , 
 et dolore . Participat enim in hoc paruificus cum auaro : 
 quia omnis paruificus auarus est , 
 sicut omnis magnificus liberalis . Sexta est , 
 quia cum paruificus nihil faciat , 
 videtur tamen ei quod semper agat maiora , 
 quod debeat . Dictum est enim , 
 quod paruificus plus appreciatur pecuniam , 
 quam dationes , et sumptus , quae sunt opera virtutum . Pecuniam enim reputat quid earum , opera virtutum 
 aestimat 
 quid vile , 
 et non appreciatur ea . 
 Cum igitur vix possit aliquis dare ita modicum de caro , 
 dato etiam quod multum recipiat de vili , 
 quin videatur ei plus dare , 
 quam debeat : 
 non potest paruificus ita modicum sumptum facere erga quodcunque opus , 
 quin semper videatur ei quod agat maiora , 
 quam debeat . 
 Quare si detestabile est regiam maiestatem 
 circa omnia deficere , 
 magna bona pro modico perdere , 
 semper tardare , 
 et nihil prompte facere , 
 et nunquam intendere quomodo faciat magna opera virtutum , 
 sed quomodo modicum expendat , 
 semper facere 
 sumptum cum tristitia et dolore ; et cum nihil facit , 
 credere se magna operari , 
 quia omnia haec valde derogant regiae maiestati , 
 omnino detestabile est Regem esse paruificum . 
 Quod autem deceat ipsum esse magnificum , 
 sufficienter probant superiora dicta : 
 in quibus ostendimus circa quae magnificentia habet esse . Dicebatur enim magnificentiam principaliter esse circa opera diuina , 
 et circa communia : 
 ex consequenti vero circa personas dignas , 
 et circa seipsum . 
 Cum ergo Rex sit caput regni , 
 et sit persona honorabilis , reuerenda , et publica , 
 et ad ipsum pertineat distribuere bona regni , maxime decet ipsum esse magnificum . Nam quia est caput regni , 
 et gerit in hoc Dei vestigium , 
 qui est caput 
 et Princeps uniuersi , 
 maxime spectat ad ipsum magnifice se habere circa templa sacra , 
 et erga praeparationes diuinorum . 
 Quia vero est persona publica , 
 ad quam ordinatur tota communitas , 
 et totum regnum , 
 maxime spectat ad eum magnifice se habere circa bona communia , 
 et circa ea quae respiciunt regnum totum . Rursus quia ad ipsum maxime spectat distribuere bona regni , 
 omnino decet eum magnifice se habere erga personas dignas , 
 quibus digne competunt illa bona . Amplius quia ( ut dictum est ) regia persona debet esse reuerenda et honore digna , 
 spectat ad Regem magnifice se habere erga personam propriam , 
 et erga personas sibi coniunctas , 
 ut erga uxorem et filios , 
 habendo habitationes honorabiles , 
 faciendo nuptias decentes , 
 exercendo militias admirabiles . 
