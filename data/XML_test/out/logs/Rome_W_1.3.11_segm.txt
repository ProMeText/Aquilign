Praedictarum passionum quaedam videntur esse laudabiles : 
 ut misericordia , et verecundia . 
 Nam verecundia , 
 secundum Philosophum , 
 licet non sit virtus est tamen laudabilis passio . 
 Sic etiam gratia , 
 et nemesis laudabiles passiones esse videntur . Quaedam autem sunt vituperabiles : 
 ut inuidia , 
 et odium , 
 vituperabile est odium , 
 nisi sit vitiorum . 
 Aliae autem passiones videntur se habere ad utrunque , 
 quia possunt esse laudabiles , 
 et vituperabiles . Est enim diligenter aduertendum , 
 quod semper in moribus laudantur media , et vituperantur extrema . Passiones ergo illae , 
 quae videntur de se esse laudabiles , important rationem medii . 
 Nam verecundus , 
 medius est inter stupidum , 
 et inuerecundum . 
 Nam qui de omnibus verecundatur , 
 dicitur stupidus . 
 Qui autem de nullo verecundatur , 
 dicitur inuerecundus ; 
 nullus autem horum est laudabilis . 
 Qui vero medio modo se habet , 
 ut qui verecundatur ut debet , 
 et qui non verecundatur 
 ut non debet , dicitur verecundus : 
 et est laudabilis . Sic etiam misericordia media est inter crudelitatem , et molliciem . 
 Nam qui nulli compatitur , est crudelis , 
 qui omnibus compatitur , est mollis , et muliebris ; 
 qui vero compatitur indigne patientibus , 
 tenet medium , 
 et laudatur , 
 et dicitur misericors . 
 Sic et nemesis media est inter inuidiam , 
 et placiditatem . 
 Nam inuidus de omnibus prosperitatibus dolet , 
 placidus autem ut opponitur inuido de omnibus prosperitatibus gaudet . Nemesitus tenet medium , 
 quia gaudet de prosperitatibus bonorum , 
 et dolet de prosperitatibus malorum . 
 Sic etiam gratia ut est quid laudabile , 
 media est inter superfluum , 
 et diminutum . 
 Nam 
 qui omnibus est gratiosus tam dignis quam indignis , vituperabilis est ; 
 qui autem nullis est gratiosus , vituperari debet . Sed qui est gratiosus dignis et non dignis , 
 hic tenet medium , 
 et laudatur . 
 Passiones ergo laudabiles tenent medium : 
 vituperabiles vero tenent extremum . 
 Nam inuidia extremum tenet , 
 quae de omni prosperitate dolet . Sic etiam odium ut est vituperabile , 
 extremum tenet . 
 Passiones vero , quae se habent 
 ad utrunque , possunt esse laudabiles , 
 et vituperabiles , 
 ut sunt vituperabiles , 
 tenent extremum , 
 ut sunt laudabiles , tenent medium . His visis , 
 videndum est , 
 quomodo Reges et Principes ad has passiones se habere debeant . 
 Nam gratiam , et misericordiam , 
 ut sunt passiones laudabiles , imitari debent . 
 Decet enim eos esse gratiosos , 
 et misericordes . 
 Ipsi enim maxime esse debent debiti distributores malorum et bonorum , 
 siue benefactorum et poenarum . 
 Beneficia autem tunc recte distribuuntur , 
 quando Reges et Principes , 
 et ii 
 quorum talia est distribuere , 
 bonis et dignis sunt debite gratiosi , 
 mala autem poenae tunc debite infliguntur , 
 quando semper indigne patientibus ad misericordiam commouentur . Verecundia autem , 
 et nemesis , licet videantur esse laudabiles passiones , 
 non tamen simpliciter 
 et per omnem modum attribuendae sunt Regibus 
 et Principibus . Non decet enim Reges verecundos esse , quia non decet eos talia operari unde verecundari possint ; 
 propter quod dicitur 4 Ethicorum , 
 quod laudamus iuuenes verecundos ; 
 senem autem nullus utique laudabit , 
 si verecundabilis sit : 
 quia non existimamus ipsum oportere operari , 
 in quibus est verecundia . 
 Sic etiam ibidem dicitur , 
 quod studiosi non est verecundari , 
 quia verecundia est in prauis : eius autem non est praua operari . 
 Quare si decet Reges esse studiosos , et esse senes moribus , non decet ipsos verecundari , 
 nisi ex suppositione : 
 nam si contingeret eos operari turpia , verecundari deberent . Nemesis etiam non multum videtur esse laudabilis , 
 nec multum laudatur 
 qui nimis indignatur de prosperitatibus malorum . 
 Nam mali non possunt possidere maxima bona , 
 cuiusmodi sunt virtutes : 
 sed forte possidere possunt bona media , 
 vel bona minima , 
 cuiusmodi sunt bona exteriora . 
 Talia autem , 
 quae minima sunt in genere bonorum , 
 non multum curandum est 
 si possidentur a malis : 
 dum tamen hoc accidat sine culpa propria ; 
 nam si alicuius esset haec bona dispensare , 
 non deberet ea retribuere indignis , 
 sed dignis . Reges ergo et Principes in tantum debent esse nemesiti , et indignari debent 
 de prosperitatibus malorum , 
 ne indignis distribuant sua bona . 
 Sic ergo se habere debent ad praedictas passiones , 
 quae videntur esse laudabiles . Inuidiam autem , 
 quae est vituperabilis passio , 
 penitus fugere debent : 
 et etiam odium , 
 nisi esset vitiorum : 
 nam vitia sunt odienda , 
 et sunt pro viribus extirpanda . In aliis autem passionibus , 
 quae possunt esse laudabiles , 
 et vituperabiles , debite se habebunt , 
 si fuerint ornati virtutibus , de quibus supra fecimus mentionem . 
 Nam per virtutem mansuetudinis , debite se habebunt circa iram , et eius oppositum . Nam ille dicitur mansuetus qui irascitur , 
 ut debet , 
 et quando debet , 
 et quomodo debet . 
 Per fortitudinem vero debite se habebunt circa audaciam , 
 et timorem . 
 Nam ille est fortis , 
 qui audet audenda , 
 et timet timenda . Per magnanimitatem , 
 et humilitatem bene se habebunt circa spem , 
 et desperationem . 
 Nam magnanimitas reprimit desperationem , 
 ne retrahantur a bonis arduis propter difficultatem . Humilitas vero moderabit spem , 
 ne nimis se ingerant ad illa , propter bonitatem , 
 et delectationem , 
 quae est in eis . Per alias vero virtutes existentes in concupiscibili , bene se habebunt circa concupiscibiles passiones , 
 ut ament , 
 et desiderent amanda , et desideranda ; 
 et abominentur abominanda : 
 delectentur , 
 et tristentur , 
 ut est delectandum , et tristandum : 
 et ad haec omnia se habeant , 
 ut requirit ordo , 
 et regula rationis . 
 Haec ergo ad praesens de passionibus sufficiant : 
 quia si quid est hic dimissum , 
 infra diffusius tractabitur . 
 Agetur enim in tertio de timore , amore , misericordia , et de aliis , 
 ut rei cognoscentia postulabit . Ibi enim ostendemus , quomodo Reges et Principes se habere debeant , ut a populis timeantur , et amentur : 
 et quomodo debent esse misericordes : 
 et quomodo zelatiur . Nam multa , 
 quae hic uniuersaliter sunt tradita , 
 ibi particulariter ostendentur . 
 QUARTA PARS Primi Libri de regimine Principum . In qua tractatur , 
 qui sunt mores Iuuenum , Senum , 
 et eorum qui sunt in statu . 
