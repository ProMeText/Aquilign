Quarta species pecuniatiuae , 
 quam Philosophus appellat tachos , 
 sicut duplici nomine nominatur , 
 sic duplici via inuestigare possumus eam detestabilem esse . 
 Vocatur enim primo denariorum partus , 
 ex quo nomine arguit Philosophus 1 Polit’ eam contra naturam esse . 
 Nam parere , 
 et generare , 
 et multiplicari in seipsis , 
 est proprium naturalibus , 
 et est contra naturam artificialium . Scrinia enim et arcae 
 quia sunt artificialia , 
 quantumcunque simul existant , 
 nunquam se ipsas multiplicant . Animalia vero 
 quia sunt res naturales , 
 simul manentia generant , et pariunt , et se ipsa auget . Volens igitur denarios ipsos in se ipsis multiplicari , 
 ut quod decem post lapsum temporis fiant viginti , 
 vult quod artificialia seipsa multiplicent : 
 et quia hoc est contra naturam artificialium , 
 cum denarius 
 sit 
 quid artificiale , 
 bene dictum est 
 quod dicitur 1 Poli’ usuram esse 
 quid detestabile 
 et contra naturam . 
 Secundo huiusmodi pecuniatiuam possumus ostendere detestabilem esse ex alio nomine quo nominatur , 
 ut quia dicitur usura , 
 quod quasi idem est 
 quod rapina usus . In usura enim usus rapitur et usurpatur , 
 uel idem uenditur bis , 
 uel uenditur ibi usus 
 qui non est suus . 
 Ad cuius euidentiam sciendum , 
 quod licet aliud sit 
 res aliud usus rei , 
 ut aliud est domus , 
 et aliud inhabitare ipsam : 
 in aliquibus 
 tamen nunquam concessio usus separari potest a concessione substantiae . 
 In quibuscunque igitur potest concedi usus rei absque eo quod concedatur eius substantia , 
 potest inde accipi pensio , 
 dato quod res illa in nullo deterioraretur . 
 Sed si non potest concedi usus absque concessione substantiae , 
 quantum ad talem usum non est pensio aliqua accipienda ; 
 quia si accipiatur , erit ibi usura , id est , rapina usus . 
 Cum ergo usus ipsius domus sit domum inhabitare , 
 non domum alienare ; 
 possessor domorum potest concedere usum domus 
 ut inhabitationem absque eo quod concedat substantiam eius : 
 et quia cuius est substantia , 
 eius est usus : 
 quandiu substantia est ipsius , 
 usus pertinet ad ipsum . Vendens ergo quod suum est , 
 et quod pertinet ad ipsum , 
 licite potest , 
 et nulli iniuriatur . 
 Nihil ergo rapit , 
 et nihil usurpat , 
 si retinens sibi dominium domus , uendit inhabitationem , 
 et usum eius . In denariis autem non sic : 
 nam usus proprius denariorum , est expendere et alienare denarios nunquam ergo potest concedi usus proprius denarii , 
 nisi concedatur eius substantia : 
 cum ad talem usum oporteat 
 ipsam substantiam alienare . 
 Quia ergo accidens a substantia dependet , 
 et usus ex ipsa re sumit originem , 
 bene dictum est , 
 quod cuius est substantia , 
 eius est usus . 
 Volens ergo accipere pensionem de usu denariorum , 
 dicitur committere usuram , 
 uel dicitur usurpare , 
 et rapere ipsum usum : 
 quia concedendo usum denarii , 
 concedit substantiam eius : 
 concedendo uero substantiam , 
 non ulterius spectat ad ipsum usus eius . 
 Quare si de usu pensionem accipiat , 
 uendit quod non est suum , 
 uel accipit pensionem de eo quod non spectat ad ipsum , 
 cum non ulterius spectet 
 ad eum usus denarii , 
 ex quo eius substantiam iam concessit . Aduertendum tamen quod ( ut ait Philos’ 1 Politicorum ) 
 quasi cuiuslibet rei est duplex usus : 
 unus proprius , 
 et alius non proprius . 
 Usus proprius denarii , 
 est ipsum commutare , 
 uel expendere , et alienare . 
 Usus uero non proprius , est apparere : 
 multi enim ostendunt denarios suos non ad expendendum , 
 sed ad apparendum 
 et ut uideantur diuites . Sic 
 etiam usus proprius domus , est inhabitare . 
 Usus non proprius , 
 est ipsam uendere , 
 uel commutare : 
 multi enim domos fabricant non ad inhabitandum , 
 sed ad uendendum . 
 De omni autem usu , 
 siue sit proprius , 
 siue non proprius , 
 potest accipi pensio , 
 si usus ille concedi posset absque concessione substantiae . Propter quod plane patet , 
 econtrario esse de denariis , 
 et de aliis rebus . 
 Nam de usu proprio denariorum non potest accipi pensio absque usura : 
 quia talis usus concedi non potest absque concessione substantiae . 
 Sed de usu non proprio , potest ; ut si quis vellet numismata non ad expendendum , 
 sed ad apparendum : 
 quod forte multotiens mercatores faciunt , 
 qui ut appareant diuites , 
 et ut alii citius apud eos deponant pecuniam , 
 habent coram se multitudinem pecuniae . 
 Cum ergo quis possit concedere denarios 
 ad talem usum 
 videlicet ad apparendum absque eo quod concedat substantiam eorum , 
 si hoc modo de denariis pensionem acciperet , 
 forte aliter peccaret , 
 usuram tamen non committeret . 
 In rebus autem aliis 
 ut plurimum contingit econtrario , 
 ut in usu proprio non committitur usura , 
 nam quia inhabitatio , quae est proprius usus domus , concedi potest absque concessione substantiae eius ; 
 si de hoc pensio accipiatur , 
 nulla usura committitur . 
 Si quis domum venderet vel commutaret ; 
 quod non est proprius usus eius , 
 dato quod non statim pecuniam acciperet , 
 si propter usum domus vellet ulteriorem pecuniam accipere , 
 usuram committeret : 
 quia iam usus non spectaret 
 ad ipsum , 
 postquam per venditionem concessisset eius substantiam . Omnino ergo usura , 
 quia ibi venditur usus , 
 qui non spectat ad creditorem , contra naturam est . Decet ergo Reges et Principes , 
 si volunt naturaliter Dominari , 
 prohibere usuras , 
 ne fiant eo quod iuri naturali contradicant . 
