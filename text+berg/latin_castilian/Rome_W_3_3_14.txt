
                  
                  Ut dicebatur superius, quod hosti est proficuum, nobis est nociuum: et econuerso. Quaecunque
                     igitur reddunt hostes fortiores ad resistendum bellantibus, quia illa sunt eis proficua, eorum opposita sunt
                     eis nociua, et reddunt eos debiliores ne possint impugnantibus resistere. Quantum autem ad praesens spectat,
                     possumus septem enumerare, per quae hostes sunt fortiores contra impugnantes.
                  Primum est, si sint in acie debite ordinati. Nam cum ipsa virtus unita, (ut etiam supra
                     tangebatur) fortior sit se ipsa dispersa: si hostes sint bene uniti et debite in acie ordinati, si
                     inuadantur, difficilius euincuntur. Secundum quod reddit hostes fortiores ad resistendum, est locus. Nam in
                     uno loco hostes facilius se tuentur, quam in alio. Nam in transitu fluuiorum inter praecipitia montium, et
                     inter difficultates viarum si contingat hostes in tali situ reperiri, difficilius se defendere poterunt: quia
                     oportet eos sparsim incedere. Quare sicut locus ineptus defensioni, si in eo hostes inueniantur, reddit eos
                     debiliores ad bellandum: sic locus aptus facit eos potentiores ad resistendum. Tertium, est ipsum tempus. Nam
                     tempore in quo ventus est contra hostes, et in quo puluis facies eorum percutit, et in quo solares radii
                     opponuntur eorum oculis, difficilius possunt hostes resistere: tempore vero in quo haec modo opposito se
                     habent, hostes habiliores sunt ad pugnandum. Quartum quod reddit hostes magis animosos et magis promptos ad
                     renitendum, est praeuisio. Quia quanto praeuisi sunt et praesciunt pugnatorum aduentum, magis se muniunt, et
                     minus terrentur ex eorum occursu. Quintum autem, est debita et moderata quietatio. Namquanto hostes sunt lassati laboribus, vigiliis, et incommoditatibus aliis: si tunc inuaduntur, facilius
                     deuincuntur, quam si debite quieuissent: debita ergo quies hostes potentiores reddit. Sextum quidem, est amor
                     et concordia ipsorum. Nam si hostes diuisi corporaliter facilius deuincuntur, multo magis diuisi animo et
                     voluntate debellantur celerius, quia maior est diuisio animorum quam corporum. Et e contrario, si hostes non
                     sunt sparsi, sed sunt corporaliter coniuncti, potentiores sunt ad bellandum, et multo magis si se diligunt et
                     sunt coniuncti animo et voluntate: quia de se ipsis magis confident, et erunt viriliores et promptiores ad
                     pugnam. Omnis enim amor est quaedam vis unitiua, et plus amor unit amantium corda, quam loci unitas
                     existentium corpora. Quare si unitas loci et congregatio bellantium eos potentiores facit, amor et unitas
                     cordium eos viriliores reddit. Septimum, quod facit hostes potentiores ad renitendum, est latentia propriarum
                     conditionum existentium circa ipsos. Nam quanto conditiones hostium melius sciuntur, tanto facilior eligitur
                     via, qualiter debeant impugnari: quanto vero eorum negocia sunt magis latentia, magis ignoratur impugnationis
                     modus.
                  Enumeratis itaque quae reddunt hostes potentiores ad renitendum, de facili patere potest,
                     quomodo et qualiter bellantes suos hostes inuadere debeant. Nam cum septem modis enumeratis hostes fortiores
                     existant; cum modo opposito se habent, sunt inuadendi et debellandi. Primo igitur dux belli per insidias vel
                     propter aliquem alium modum, debet diligenter aduertere, quando hostes sunt dispersi: et tunc debet eos
                     inuadere, quia non habebunt potentiam resistendi. Secundo debet diligenter explorare eorum itinera, ut ad
                     transitus fluuiorum, ad praecipitia montium, ad angustias syluarum, ad difficultates paludum et viarum se
                     hostibus opponant: quia sic facilius deuincentur. Tertio debet aspicere ad ipsum tempus: quando sol
                     reuerberat ad oculos hostium, puluis etventus repercutiunt ad eorum vultus: tunc debet eos inuadere, quia oculis eorum disgregatis a sole, et
                     offensis per ventum et puluerem, non bene videre poterunt, qualiter debeant dimicare: propter quod oportebit
                     eos fugam eligere. Quarto dux exercitus sic se temperare debet: ut tali hora faciat suos commilitones cibum
                     capere, et requiescere: et eorum equos pausare, ut possint inuadere hostes ex improuiso; ut eos inuadant
                     quando cibum capiunt, vel quando dormiunt, quando sunt securi existentes inermes, vacantes, discalceati,
                     distractis equis, non suspicantes eorum aduentum. Quinto debet diligenter explorare, quando hostes magnam
                     fecerunt dietam, sunt fatigati habent laxatos equos: tunc enim, si eos inuadere poterint, de facili terga
                     vertent. Sexto (secundum Vegetium) debet dux belli inter suos hostes et inimicos, vel per se, vel per alios
                     mittere dissensiones, iurgia, commouere eos ad lites, vel ad inimicitiam; ut de se inuicem non confidant. Hoc
                     enim facto, si eos inuadat, non habentes fiduciam de se inuicem, de facili conuertentur in fugam. Sed haec
                     cautela licet ponat eam Vegetius, non multum est appretianda: quia repugnaret bonis moribus. Septimo debet
                     diligenter explorare conditiones hostium: qualiter se gerant, qualiter se habeant, quis est dux eorum, de quo
                     dux ille magis confidit, quos mores, habeat. Nam exploratis conditionibus singulis facilius inuenitur via,
                     qualiter possit hostes inuadere, et debellare.
               