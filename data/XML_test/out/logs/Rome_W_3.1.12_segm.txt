Ut in praecedentibus dicebatur , 
 Socrates statuit mulieres instruendas esse ad opera bellica , 
 et debere bellare , 
 sicut et viri : 
 assumens exemplum ex bestiis , 
 ex quibus tam mares quam foeminae bellant . 
 Sed quod Reges et Principes , 
 et uniuersaliter illi quorum est ciuitatem disponere , 
 non debeant ordinare mulieres ad opera bellica , 
 sed viros , 
 triplici via venari possumus , 
 secundum tria quae requiruntur ad bellum . Homines enim bellatores decet esse mente cautos 
 et prouidos : 
 corde viriles et animosos : 
 corpore robustos et fortes . Cautela enim et prouidentia est necessaria in bellis . Nam aliquando propter cautelas adhibitas plus superantur hostes ex sagacitate 
 quam ex fortitudine : 
 pauci enim bellatores si sint sagaces 
 et industres superant multos non fortitudine 
 sed prudentia . 
 Mulieres ergo , 
 quia habent consilium inualidum , 
 et ab usu rationis deficiunt , 
 nec sunt ita industres 
 et prouidae sicut viri , 
 non sunt ordinandae ad opera bellica . 
 Nam in bellis magna cautela et industria est adhibenda , 
 quia secundum Vegetium in De re militari , 
 si alia male acta recuperari possunt , 
 casus 
 tamen bellorum irremediabiles sunt . Ex ipsa igitur industria , quae requiritur in bellantibus , arguere possumus mulieres instruendas non esse ad opera bellica . 
 Secunda via ad inuestigandum hoc idem , 
 sumitur ex virilitate 
 et animositate , 
 quae requiritur in bellantibus . 
 Nam ut dicitur 3 Ethic’ finis 
 et terminus omnium terribilium , 
 est mors : 
 opera ergo bellica requirunt hominem inpauidum et animosum , 
 eo quod bellantes opponant se periculis mortis : 
 mulieres autem communiter sunt pauidae 
 et inuiriles , 
 quod contingit eis tam ex fragilitate corporis quam ex frigiditate complexionis : 
 nam 
 ( ut dicebatur supra ) frigiditas viam timori praeparat ; frigidi enim est costringere 
 et retrahere ; animosi vero et virilis est ad alia se extendere , 
 calor enim reddit habentem animosum et virilem , 
 frigiditas vero timidum et pusillanimum . 
 Quare mulieres , 
 quae sunt pauidae 
 et pusillanimes , 
 ad opera bellica destinari non debent . 
 In bellis enim melius est pauidos expellere , 
 quam eos in societate habere 
 nam 
 cum humanum sit timere mortem , viriles etiam et animosi trepidant videntes timidos trepidare : 
 ne igitur reddantur bellantes pusillanimes , 
 quos constat esse timidos oportet ab exercitu expelli . 
 Tertia via sumitur ex parte fortitudinis corporalis . 
 Nam cum bellantes oporteat diu sustinere armorum pondera , et dare magnos ictus , 
 expedit eos habere magnos humeros et renes ad sustinendum armorum grauedinem , 
 et habere fortia brachia ad faciendum percussiones fortes : 
 mulieres igitur 
 eo quod habent carnes molles 
 et deficiunt 
 a fortitudine corporali , 
 ad opera bellica ordinari non debent . 
 Ratio autem quae mouit Socratem 
 ad hoc ponendum sumpta a similitudine bestiarum , 
 insufficiens est : 
 quia 
 secundum Philosophum 2 Poli’ bestiis nihil attinet oeconomice , 
 nec participant ratione . Hominis ergo est 
 secundum debitam oeconomiam 
 et 
 secundum debitam dispensationem ordinare domum 
 et ciuitatem . 
 Quare in iis , in quibus bestiae 
 praeter rationem agunt , eas sequi non debent . 
