Ostenso , 
 quod non decet puellas esse vagabundas , 
 nec decet eas viuere otiose : 
 restat ut nunc tertio ostendamus , 
 quod decet eas taciturnas esse , 
 quod triplici via venari possumus . Prima sumitur , 
 ut magis appareant ornatae et decentes , 
 et ut a viris suis magis diligantur . 
 Secunda , 
 ne loquantur indebite 
 et incaute . Tertia , 
 ne sint pronae ad iurgia et ad lites . Prima via sic patet 
 nam cum desiderium sit eius quod abest , 
 ut vult Philosophus 2 Retorâ€™ quanto aliquid quod est possibile haberi , 
 magis videtur arduum et inacessibile ; tanto magis videtur abesse 
 et magis concupiscentia mouet ; 
 foemina ergo , 
 eo ipso quod est loquax , 
 quodammodo se nimis familiarem exhibet , 
 et quodammodo se contemptibilem reddit ; 
 unde et Philosophus primo Politicorum ait , 
 quod ornamentum mulierum est silentium . 
 Si enim mulieres sint modo debito taciturnae , 
 quia se sic non familiares exhibent , 
 eorum consortium videtur magis abesse , 
 et videntur ipsae magis inaccessibiles : 
 propter quod non sic vilipenduntur 
 et habentur in contemptu , 
 sed magis appetuntur 
 et amantur , 
 quia ergo cuilibet videtur esse pulchrum 
 et decens quod amati si mulieres taciturnae magis amantur , 
 ex hoc ipso magis apparent decentes 
 et ornatae . 
 Ab ipsa ergo puerili aetate instituendae sunt puellae 
 ad taciturnitatem : 
 quia si contingat eas postmodum per connubium suis viris copulari , 
 ab eis , 
 si sint debite taciturnae , feruentius diligentur . 
 Secunda via ad inuestigandum hoc idem , 
 sumitur 
 ut vitetur locutio incauta . 
 Dicebatur enim supra , 
 ibi semper maiorem cautelam adhibendam esse 
 ubi consueuit maior defectus consurgere . 
 Cum ergo ex hoc quis loquatur prudenter , et caute , 
 quia viget prudentia , et acumine intellectus : quanto quis magis a ratione deficit , 
 tanto magis contingit ipsum incaute loqui ; 
 cum ergo mulieres magis deficiant a rationis usu quam viri , 
 et puellae 
 magis quam foeminae iam adultae : 
 circa foeminas , 
 et maxime circa puellas sollicitandum est , 
 ne incaute loquantur . 
 Inter caeteras autem cautelas , 
 ne quis prorumpat in locutionem incautam , 
 haec videtur esse potissima , 
 ut nullum sermonem proferat , 
 nisi prius ipsum diligenter examinet . 
 Cum ergo diligens examinatio 
 cum loquacitate stare non possit , 
 ut foeminae 
 etiam a puellari aetate discant cautos proferre sermones , decet eas non esse loquaces : 
 sed oportet ipsas esse debite taciturnitas , ut possint omnem sermonem prolatum diligenter excutere . 
 Tertia via ad inuestigandum hoc idem , 
 sumitur , 
 ne sint pronae ad iurgia et ad lites : 
 nam cum foeminae , 
 et potissime puellae deficiant a rationis usu , 
 nisi sint modo debito taciturnae , 
 et nisi sermones dicendos diligenter examinent : 
 sicut propter rationis defectum de facili loqui possunt pertinentia ad simplicitatem , et imprudentiam , 
 sic de facili loqui possunt pertinentes ad lites , 
 et ad iurgia . Decet ergo ipsas per debitam taciturnitatem adeo examinare dicenda , 
 ut nec dicant aliqua , per quae iudicentur imprudentes ; nec dicant aliqua , 
 quae possint turbare audientes , 
 propter quod iudicentur litigiosae , 
 et discolae : 
 quare decet ipsas esse taciturnas , 
 ne in verba litigiosa prorumpant . 
 A verbis autem litigiosis potissime foeminae sibi cauere debent ; 
 quia postquam litigare incipiunt nesciunt 
 a litigio se abstinere : 
 deficit enim in eis rationis usus , 
 per quem concupiscentiae refraenantur . Ideo 
 postquam motae sunt , 
 et litigare coeperunt , augetur in eis concupiscentia litium , 
 quam per rationem 
 de facili refraenare non possunt , 
 eo 
 quod ab usu rationis deficientes 
 ut plurimum plus viuunt passione quam ratione . TERTIA PARS Secundi Libri de regimine Principum : 
 in qua tractatur , 
 quo regimine a Regibus et Principibus regendi sunt ministri , 
 et familia caetera . 
