Philosophus 2 Polit’ 
 probat multa mala sequi in ciuitate , 
 si uxores et filii ponantur esse communes . 
 Quantum autem ad praesens spectat , 
 enumerare possumus quinque mala , 
 quae Philosophus tangit ibidem sequentia ex tali communitate . Primum est , 
 iniuria consanguineorum . 
 Secundum , vilificatio nobilium . Tertium , 
 iniuria filiorum . Quartum , intemperantia venereorum . Quintum , 
 abusio parentum . Primum sic patet . 
 Nam oportet in ciuitate consurgere lites , vulnerationes , 
 et contumelias , 
 quae tanto detestabiliores sunt , 
 quanto committuntur in personam magis coniunctam . 
 Expedit ergo ciuitati propter honestatem et bonitatem morum parentes esse certos de suis filiis , 
 et quoslibet certificari de eorum consanguineis , 
 ne propter ignorantiam filii in proprios parentes 
 et consanguineos 
 inter seipsos iniurias 
 et contumelias inferant . 
 Quare cum communitas uxorum , 
 quam Socrates ordinauit , 
 tollat certitudinem filiorum 
 et notitiam consanguineitatis , 
 non est commendanda : 
 quia ex hoc consequitur aliquos de facili propter ignorantiam iniurari consanguineis suis . 
 Secundum malum sic ostenditur . Nam supposita communitate uxorum et filiorum sequeretur vilificatio nobilium , 
 et exaltatio agricolarum , 
 et personarum vilium . 
 Nam esse non potest uxores 
 et filios communes , 
 nisi aequalis cura geratur de filiis nobilium , et custodum ciuitatis , 
 quae geritur de filiis agricolarum 
 et personarum vilium . Quare filii nobilium deprimuntur , 
 et vilium exaltabantur . 
 Non ergo erit amicitia inter ciues , 
 quia secundum Philosophum in Ethic’ proportionale 
 et aequale amicitiam soluit . 
 Cum ergo boni et nobiles sint supra viles et ignobiles , 
 tunc est amicitia inter eos , 
 quando quilibet se habet 
 secundum proportionem suam , 
 ut quando ignobiles seruient nobilibus , 
 et nobiles eis retribuunt mercedem 
 secundum proportionem seruitii . Velle ergo filios ciuium communes esse , 
 et aequalem curam geri de filiis nobilium et ignobilium , est vilificare nobiles , 
 et exaltare ignobiles , 
 et non saluare amicitiam inter eos . Tertium malum sic declaratur . 
 Nam supposita praedicta communitate , 
 sequeretur in curia filiorum nam ut dicit Philosophus 8 Ethic’ multis esse amicum 
 secundum perfectam amicitiam non contingit , 
 nec contingit multas personas simul amare valde . 
 Nam valde amare , 
 dicit quandam superabundantiam . Superabundantia quidem magis est apta nata esse ad unum quam ad multos : 
 unde in eodem 8 concludit Philosophus , 
 quod multis placere valde , 
 non est facile . 
 Quare si quilibet ciuis crederet quemlibet puerorum esse proprium filium , quia partiretur eius amor in tantam multitudinem , 
 modicum diligeret unumquemque , 
 et modicum curaret de unoquoque . Immo quilibet ciuis , 
 nisi esset fatuus , 
 nullo modo suspicari posset 
 omnes pueros esse suos filios . 
 Si ergo omnes diligerent tanquam filios , 
 hoc esset ratione duorum 
 vel trium puerorum , 
 quos crederent esse proprios filios : 
 et quia illi non essent eis certitudinaliter noti , opinabatur Socrates 
 quod omnes alios intime diligerent propter illos . 
 Sed ut arguit Philosophus 2 Politic’ propter duos 
 vel tres vel propter paucos pueros velle magnam multitudinem diligere puerorum tanquam proprios filios , hoc est ponere parum de melle in multa aqua . 
 Sicut ergo parum mellis totum unum fluuium 
 non posset facere dulcem , 
 sic amor duorum 
 vel trium filiorum innumerabilem multitudinem puerorum 
 existentium in ciuitate una , 
 non posset reddere placibilem 
 et dilectam . 
 Sed non existente dilectione ciuium ad pueros , 
 non habebitur eorum cura debita : 
 sequitur quod supposita communitate , 
 quam ordinauerat Socrates , 
 non habeatur debita cura , 
 nec diligentia debita erga filios . Quartum malum sic ostendi potest quia virtus generatiua est ita corrupta , 
 et sic est insatiabilis concupiscentiae appetitus , 
 quod non habente viro nisi unam uxorem , adhuc est valde difficile debite 
 et temperate se habere erga illam . 
 Sicut ergo prouocata gula per multitudinem ciborum difficile est esse abstinentes , 
 sic prouocaris venereis 
 per multitudinem foeminarum difficile est 
 et quasi impossibile est esse temperatum . Quintum autem malum sic manifestari potest . 
 Nam non habentibus parentibus cognitionem 
 de propriis filiis et filiabus , 
 de leui fieret abusus parentum 
 et consanguineorum , 
 ut quod filii cognoscerent matres , 
 et patres filias . 
 Socrates volens hoc inconueniens vitare , dixit , 
 quod spectabat ad Principem ciuitatis habere curam et diligentiam , 
 ne filii coirent cum matribus , et patres cum filiabus . 
 Sed ait Philosophus , 
 hoc non sufficit , 
 quia si filii et filiae communes erant , 
 et non iudicabantur eis proprii parentes , 
 dato quod prohiberetur filio actus venereus circa matrem , 
 et patri circa filiam , 
 non prohibebatur eis amor libidinosus et concupiscentia , 
 ex quo non manifestabatur eis parentela illa . 
 Quare cum in personis 
 tam coniunctis non solum detestabilis sit actualis commistio , 
 sed etiam abominabilis sit concupiscentia 
 et amor libidinosus , reprehensibilis erat opinio Socratis de communitate uxorum et filiorum . Decet ergo Reges 
 et Principes sic ordinare ciuitatem , ut prohibita communitate foeminarum 
 et uxorum certificentur parentes 
 de propriis filiis . 
