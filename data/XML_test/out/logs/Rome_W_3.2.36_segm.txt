Quoniam in 1 lib’ promisimus nos dicturos 
 quomodo Reges et Principes debeant 
 se habere 
 ut amentur a populo , 
 et quomodo timeantur : 
 volumus hic exequi qualiter fieri hoc contingat . 
 Sciendum itaque quod ut Reges et Principes communiter amentur a populo , 
 tria potissime in se habere debent . Primo quidem esse debent benefici , 
 et liberales . Secundo fortes 
 et magnanimi . Tertio aequales et iusti . Primum autem sic patet . Nam vulgus non percipit 
 nisi sensibilia bona , 
 ideo beneficos , 
 et liberales in numismata , 
 et in ea quae possunt numismate mensurari , amat , et reueretur . Ideo dicitur 2 Rheto’ 
 cap’ 
 de amore 
 quod populus amat , 
 et honorat beneficos in pecunia , et liberales . 
 Secundo ut Reges amentur in populo , 
 debent esse fortes et magnanimi , 
 ponentes 
 ( si oporteat ) seipsos pro bono communi , 
 et defensione regni . 
 Nam populus valde diligit fortes 
 et magnanimos , 
 exponentes se pro bonis communibus : 
 credit enim per tales salutem consequi . Ideo dicitur 2 Rhetor’ 
 quod quia diligimus beneficos in salutem , id est eos 
 qui possunt nobis benefacere nos saluando 
 et liberando , ideo diligimus fortes 
 et cordatos . Tertio , ut Reges diligantur a populo , 
 decet eos esse iustos , et aequales . 
 Nam maxime prouocatur populus ad odium Regis , 
 si viderit ipsum non obseruare iustitiam : 
 Ideo dicitur 2 Rhet’ quod iustos maxime diligimus . 
 Viso quomodo Reges et Principes debeant se habere ut amentur a populo : 
 videre restat , 
 quomodo se habere debent 
 ut timeantur ab eis . Potissime autem timentur potentes 
 ( ut patet in 2 Rhet’ ) propter punitiones , 
 quas exercent in subditos . In punitione autem tria sunt consideranda videlicet punitionem ipsam , personam punitam , et modum puniendi . Quantum ergo ad punitionem , 
 timentur Reges et Principes ; 
 si in eos 
 qui ultra modum regnum 
 et politiam per turbant , 
 inexquisitas crudelitates exerceant . 
 Ideo dicitur 2 Rhetor’ 
 quod homines timent eos , 
 de quibus sunt conscii fecisse aliquid dirum . 
 Secundo timentur Reges et potentes 
 non solum ratione punitionis dirae , 
 sed etiam ratione personarum punitarum . 
 Nam iustus pro iustitia nulli parcere debet . Ideo dicitur 7 Politicorum 
 quod bene operans nulli parcit : 
 quia nec pro patre , 
 nec pro filio , 
 nec pro amico , 
 nec pro aliquo alio dimittendum est operari iuste et bene . Tunc itaque ratione personarum punitarum timentur Reges et Principes , 
 quando nec amicis , 
 nec aliis parcunt , 
 si viderint eos forefacere . 
 Timet igitur tunc quilibet ex populo forefacere , 
 cogitans se non posse punitionem effugere . Imo , 
 ut vult Philos’ 7 Polit’ 
 ut decet Reges magis timeantur , 
 et ut virilius obseruent iustitiam , 
 magis punire , 
 et seuerius se gerere contra amicos , 
 si contingat eos valde forefacere , 
 quam contra alios . Tertio timentur Reges 
 et Principes ratione modi puniendi : 
 quod fieri contingit , 
 cum ad eorum iudices et praepositos latenter et caute se gerunt in punitionibus exequendis , 
 et in iustitia facienda : 
 quod mali effugere non possunt , 
 quin puniantur . 
 Ideo dicitur 2 Rhet’ 
 quod latitiui magis timentur , 
 quam manifesti . 
 Viso quomodo Reges 
 et Principes se habere debeant 
 ut amentur , 
 et quomodo ut timeantur : 
 de leui patere potest quod licet utrunque sit necessarium , 
 amari 
 tamen debent 
 magis appetere quam timeri . Dicebatur enim supra quod principalis intentio Regis et cuiuscumque principantis esse debet , inducere alios ad virtutem . Omne ergo bonum per quod ciues sunt 
 magis boni et virtuosi , 
 debet esse magis intentum a legislatore . 
 Cum ergo ciues et existentes in regno si bene agant , 
 et obseruent leges , 
 et mandata Regis ex amore honesti , 
 et ex dilectione quam habent ad bonum commune 
 et ad Regem , 
 sint magis boni 
 et virtuosi , 
 quam si hoc facerent timore poenae , 
 et ne punirentur ; 
 magis debent appetere . Reges et Principes amari a populis : 
 et quod amore boni , 
 populi bene agant , 
 quam timeri ab eis , 
 et quod timore poenae cauere sibi ab actibus malis . 
 Utrumque enim est necessarium , timeri , 
 et amari . Nam non omnes sunt adeo boni 
 et perfecti 
 quod solo amore honesti 
 et boni communis , 
 et ex dilectione legislatoris , 
 cuius est intendere commune bonum , 
 quiescant male agere : 
 oportuit ergo aliquos inducere ad bonum , 
 et retrahere a malo timore poenae . Elegibilius 
 tamen est amari , 
 quam timeri , 
 ut est per habita manifestum . 
 TERTIA PARS Tertii Libri de regimine Principum : 
 in qua tractatur quomodo regenda ciuitas sit 
 aut regnum tempore belli . 
