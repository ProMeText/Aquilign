Probat Philosophus 3 Ethic’ quatuor rationibus , 
 detestabilius esse intemperatum , 
 quam timidum . 
 Nam quanto magis aliquis voluntarie peccat , 
 tanto magis est increpandus . 
 Rursus quanto aliquis facilius potest benefacere , 
 si non benefaciat , 
 magis est detestandus , et reprehensibilis . Intemperatus ergo magis est detestandus , 
 et reprehensibilis : 
 tum quia magis voluntarie peccat , 
 tum etiam quia facilius est ei facere bonum , 
 et acquirere temperantiam , 
 quam sit acquirere fortitudinem . 
 Quod autem magis voluntarie peccet intemperatus quam timidius dupliciter ostendi potest . Primo , 
 quia insequi voluntates intemperatas , est delectabile : fugere autem et timere , est tristabile . 
 Magis quis voluntarie agit quod facit cum delectatione , 
 quam quod facit cum tristitia . Peccans igitur per intemperantiam , 
 magis voluntarie male agit , 
 quam qui peccat ex timore . 
 Secundo hoc idem patet : 
 quia ( ut ait Philosophus ) timor obstupefacit , 
 et reddit naturam immobilem , 
 et attonitam : 
 quod non facit delectatio per intemperantiam . 
 Sed quando aliquis est in stupore , 
 est quasi extra se , 
 nec voluntarie et deliberate agit quod agit . 
 Tolerabilius est igitur peccare per timorem , 
 quam per intemperantiam : cum hoc sit magis voluntarium , 
 quam sit illud . 
 Patet ergo intemperatum dupliciter 
 esse magis increpandum , 
 quam timidum : 
 quia magis voluntarie male agit . 
 Sic etiam dupliciter potest ostendi ipsum esse magis increpandum : 
 quia facilius potest benefacere . 
 Facilius enim potest acquiri temperantia , 
 quam fortitudo . 
 Nam 
 ( ut in praecedenti capitulo dicebatur ) temperantiam acquirimus , 
 abstinendo , 
 et retrahendo nos a delectationibus sensibilibus : 
 fortitudinem vero acquirere possumus , 
 aggrediendo terribilia , 
 et experiendo pugnam : 
 retrahi autem a delectationibus , potest fieri sine omni periculo : sed aggredi terribilia , 
 et experiri bellum , sine periculo non potest . 
 Valde est ergo increpandus carens tempesantia , 
 cum eam sine periculo possit acquirere : 
 non autem adeo increpandus est carens fortitudine , 
 quia virtus illa est difficilis , 
 et cum maiori periculo acquiritur . 
 Rursus facilius acquiri potest temperantia , 
 quam fortitudo : 
 quia multa talia experimur in vita , 
 multotiens enim occurrunt nobis delectabilia , 
 a quibus abstinendo disponimur , 
 ut simus temperati . Non autem sic est de fortitudine : 
 nam non quaelibet aggressio bellorum facit nos fortes , 
 nisi bella ista sint iusta . 
 Sed forte toto tempore vitae hominis , non occurrit ei unum iustum bellum . 
 Non ergo sic possumus assuefieri ad opera fortitudinis , 
 sicut ad opera temperantiae : 
 quare exprobrabilius est nos esse intemperatos , 
 quam non esse fortes . 
 Si ergo Regem non esse virilem , 
 et non esse constantem animo est exprobrabile , 
 patet quod est exprobrabilius ipsum esse intemperatum , 
 et insecutorem passionum . Possumus 
 tamen nouas rationes adducere , ostendentes , 
 quam detestabile sit , Regem intemperatum esse . Tangit enim Philosophus 3 Ethic’ 
 de ipsa intemperantia tria , 
 ex quibus tres rationes sumi possunt , quod maxime decet Reges et Principes temperatos esse . Est enim intemperantia 
 ( ut ibidem tangitur ) 
 vitium maxime bestiale , 
 puerile , 
 et turpe siue exprobrabile . 
 Quod autem sit vitium maxime bestiale , 
 patet . 
 Nam ( ut supra dicebatur ) temperantia 
 et intemperantia fieri habent circa delectabilia tactus , 
 et gustus , 
 secundum quae , 
 delectari commune est nobis , 
 et brutis . Ideo 3 Ethic’ dicitur , 
 quod quia temperantia et intemperantia est circa delectationes , 
 quibus reliqua animalia communicant , ideo intemperati sunt seruiles , 
 et bestiales . Bestia enim , 
 quia deficit intellectu , naturaliter est quid seruile . 
 Si ergo indecens est Regem , 
 cuius est aliis dominari , 
 esse bestialem et seruilem : 
 indecens est ipsum esse intemperatum . Secundo intemperantia est vitium maxime puerile . 
 Pueri enim , 
 quia usum rationis non habent , 
 non viuunt ratione sed passione . Ideo maxime videmus eos sequi delectabilia , 
 et esse insecutores passionum . 
 Unde Philosophus 3 Ethicorum vim concupiscibilem , 
 secundum quam habet esse vitium intemperantiae assimilat puero : 
 quia sicut puer debet regi per paedagogum , 
 sic vis concupiscibilis est regenda , et regulanda per rationem . 
 Si ergo indecens est Regem esse puerum moribus , 
 et non sequi rationem , sed passionem : 
 indecens est ipsum esse intemperatum . 
 Tertio est hoc indecens Regi : 
 quia huiusmodi vitium maxime est turpe , et contemptibile . Homines enim intemperati quia appetunt vilia et turpia , 
 ideo , 
 si in principatu sint , 
 maxime contemnuntur : 
 quia quilibet indignatur Regi 
 ab eo quod est intemperatus , 
 et non sequitur rationem , 
 sed passionem . 
 Quare si decet personam regiam ostendere se reuerendam 
 et honore dignam , 
 maxime indecens est eam esse intemperatam . Exemplum autem huius habemus in Rege Sardanapallo , 
 qui cum esset totus muliebris , et deditus intemperantiae ( ut recitat Iustinus Historicus , 
 libro 1 abbreuiationis Trogi Pompeii ) 
 non exibat extra , 
 ut haberet colloquia cum baronibus regni sui ; 
 sed omnes collocutiones eius erant in cameris ad mulieres : 
 et per literas mittebat Baronibus 
 et Ducibus , 
 quid vellet eos facere . Accidit autem , 
 quod , 
 cum quidam Dux exercitus diu ei seruiuisset , et fideliter , Rex ille volens complacere illi Duci , 
 praecepit quod duceretur ad ipsum . Dux autem ille assuetus rebus bellicis , 
 videns Regem suum esse totum muliebrem 
 et bestialem , statim ipsum habuit in contemptum : 
 et indignatus de turpitudine eius , 
 voluit eum inuadere . Rex autem timens , 
 fugit : 
 et quia credebat se non posse fugere manus illius Ducis , 
 clausit se in quadam domo , 
 et cum toto thesauro , 
 et omnibus supellectilibus suis , 
 se combussit . Sensibiliter enim videmus , 
 quod dediti voluptatibus sensibilibus , 
 contemnuntur . 
 Immo quia intemperati iniuriantur aliis , 
 in personis maxime coniunctis , 
 ut in uxoribus , 
 et in filiabus : 
 maxime prouocant alios contra se . 
 Et quia potissime timendum est Regibus et Principibus , 
 ne furor populi 
 incitetur contra eos , maxime expedit eos temperatos esse . 
