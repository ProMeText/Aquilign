Quaerit Philos’ 
 2 Polit’ 
 cum disputat contra Hippodamum , 
 utrum sit expediens ciuitatibus innouare patrias leges , 
 et inducere nouas consuetudines . 
 Ordinauerat enim Hippodamus 
 ( ut supra tetigimus ) 
 quod inueniens aliquam legem ciuitati proficuam , 
 honorem acciperet in ciuitate illa ; 
 et quia homines sunt communiter honoris cupidi , 
 inducebantur multi 
 ut inuenientes consuetudines nouas , dicentes eas esse utiles 
 et proficuas ciuitati , soluerent leges patrias 
 et antiquas . Merito ergo dubitatur , 
 an positio Hippodami esset bona , 
 et an expediat saepe saepius immutare leges : dato 
 etiam quod occurrant leges aliquae quae videantur esse magis proficuae et meliores . 
 Adducit autem Phil’ in Polit’ quatuor vias , 
 per quas videtur ostendi , 
 quod expediat innouare leges . 
 Prima sumitur ex parte scientiarum et artium . 
 Secunda ex parte puritatis quarundam legum . 
 Tertia ex simplicitate condentium leges . 
 Et quarta ex indeterminatione particularium circunstantiarum . 
 Prima via sic patet . 
 Nam in aliis scientiis sic videmus 
 quod si occurrat posterioribus aliquid melius , 
 reprobanda sunt dicta priorum , puta in medicinali amota sunt multa paterna eloquia , 
 et in scientia gymnastica , siue in arte luctatiua 
 quae docet luctari , 
 ut innuit Philosophus in Polit’ multa quae priores tradiderunt , 
 per posteriores sunt immutata 
 et innouata : 
 quare sic erit in legibus quod si occurrant meliores leges 
 quam sint traditae a prioribus patribus , 
 non sunt ulterius leges patriae obseruandae . 
 Secunda via ad ostendendum hoc idem , sumitur ex parte puritatis quarundam legum : 
 nam quasdam leges patrias 
 ( ut Philosophus innuit ) 
 contingit esse malas 
 et barbaricas : 
 sicut erat lex olim apud Graecos , 
 quod portantes ferrum , 
 et alia metalla , 
 emebant uxores adinuicem : 
 omnino enim erat barbaricum , 
 statuere leges , 
 ut ciues possent uxores suas vendere . Sic etiam contingit leges aliquas esse stultas , 
 utputa legem illam quam ( ut recitat Philos’ ) 
 quaedam gens statuit videlicet 
 quod si aliquis ciuis esset occisus , 
 et aliquis consanguineus mortui inuaderet aliquem ciuem , 
 et ille praesentibus aliquibus fugeret ab eo reputabatur fugiens reus homicidii : 
 dicebat enim legislator quod non fugeret , 
 nisi sentiret se culpabilem : 
 sed hoc fuit stultum statuere , 
 quia siue aliquis sit culpabilis siue non , 
 si timeat vulnerari , 
 naturale est 
 ut fugiat persequentem : 
 ergo 
 quia aliquae leges paternae sunt prauae , innouandae sunt . Tertia via sumitur 
 ex simplicitate condentium leges . Nam si aliquando condentes 
 leges contingit esse simplices , 
 irrationale esset , 
 si posteriores sapientiores 
 non possent immutare leges paternas per simpliciores conditas : 
 ergo in tali casu mutandae essent priorum leges . 
 Quarta via sumitur ex indeterminatione particularium actuum . 
 Nam agibilia particularia indeterminata sunt , 
 et perfecte comprehendi non possunt : 
 quare quantuncunque conditores legum fuerint sapientes , 
 potuerunt eos latere aliquae particulares circumstantiae circa agibilia hominum . 
 Si igitur posterioribus propter experientiam agibilium particularium occurrit aliquid melius , 
 inconueniens est non remouere leges paternas 
 et antiquas propter meliores leges nouiter inuentas . Videntur 
 itaque hae rationes probare quod quotiescunque occurrit aliquid melius , 
 sunt leges paternae immutandae . 
 Sed hoc simpliciter afferre est valde periculosum ciuitati et regno . 
 Nam assuescere inducere nouas leges 
 ( ut innuit Philosophus 2 Pol’ ) est assuescere non obedire legibus . 
 Nam leges magnam efficaciam habent ex consuetudine : 
 de difficili enim quis facit contra aliquid , 
 quod est per diuturna tempora obseruatum . Assuescere autem non obedire legibus , est assuescere non obedire Regibus et Principibus , 
 et per consequens est tollere principatum 
 et regnum . 
 Quantum autem malum sequitur non obedire Regibus 
 et legibus , 
 ostendit Philosophus 1 Rhetor’ 
 qui ait , 
 magis nocere , 
 consuescere non obedire principibus , 
 quam non obedire medicis . 
 Nam medici intendunt bonum corporis : 
 volunt enim corpora inducere ad sanitatem . 
 Sed veri legislatores 
 et veri Reges principaliter intendunt bonum animae ; 
 quia intendunt ciues inducere ad virtutem . 
 Ut ergo appareat 
 quid tenendum sit de quae sito , 
 sciendum quod lex positiua si recta sit , 
 oportet quod innitatur legi naturali , 
 et quod determinet gesta particularia hominum . Dupliciter ergo potest 
 huiusmodi lex habere defectum . 
 Primum 
 si sit contraria legi naturali . Secundo si non sufficienter determinaret particularia gesta . 
 Si primo modo deficiant leges paternae et positiuae , 
 non sunt leges 
 sed corruptiones legum , 
 propter hoc obseruari non debent . 
 Nam leges positiuae 
 licet sint additae naturalibus legibus , 
 non tamen sunt contrariae illis , 
 nisi vellemus appellare contrarium iuri naturali 
 quod non est a natura inductum , 
 sed ei est additum et appositum , 
 et per artem omnium adinuentum : 
 secundum quem modum loquendi homo est nudus naturaliter , 
 et vestimentum est contra naturam : 
 nam esse vestitum videtur contrariari ei quod est esse nudum . 
 Secundum hunc modum loquendi loquuntur Iuristae , ut patet ex Institutis de iure naturali , 
 ubi dicitur quod leges humanae contrariae sunt iuri naturali ; 
 quia iure naturali ab initio homines liberi nascebantur . Seruitus ergo est contra naturam , 
 inquantum natura non induxit seruitutem ; 
 sed est ad utilitatem hominum per leges posita . 
 Sed sic appellare aliquid contra naturam esse , 
 est ruditer loqui . 
 Nam illud proprie est contra naturam , 
 cuius contrarium dictat ratio naturalis : 
 et quia propter utilitatem 
 et propter commune bonum hominum est seruitus introducta , 
 ut supra in lib’ 2 ostendimus aliquos seruire aliis et obedire licet sit iuri naturali additum et appositum , 
 sicut vestimentum est additum 
 et adductum corpori nudo 
 quod est natura productum : 
 non tamen est contra ius naturale , 
 quia huic naturalis ratio non contradicit . 
 Leges ergo deficientes quia sunt prauae 
 et contra ius naturale , 
 cuiusmodi erat lex illa , 
 quod ciues possent suas uxores vendere , 
 vel quaecunque aliae leges sic prauae 
 et iniustae , 
 non sunt obseruandae , 
 sed extirpandae . 
 Si vero leges sint defectiuae , 
 quia non complete determinant particularia agibilia , 
 dato quod occurrant leges meliores 
 et magis sufficientes , non est assuescendum innouare leges . Primo , quia aliquando contingit circa talia decipi , 
 quia creduntur meliores quae sunt peiores , 
 et creduntur 
 magis sufficientes quae sunt minus . 
 Dato tamen quod in aliquo sufficientiores essent leges nouiter adinuentae , 
 sunt tamen leges antiquae , et paternae obseruandae , 
 quia quanto ex una parte quis perficit , 
 dando sufficientiorem legem , 
 tanto ex alia parte nocet , 
 tollendo consuetudinem et diuturnitatem temporis , 
 per quam lex habet efficaciam magnam . Non est ergo simile de artibus et de legibus : 
 quia artes 
 et scientiae totam efficaciam habent ex ratione , 
 sed leges non sic : Immo magnam efficaciam habent ex diuturnitate et assuefactione . 
 Decet ergo reges et principes obseruare bonas consuetudines principatus et regni , 
 et non innouare patrias leges , 
 nisi fuerit rectae rationi contrariae . 
