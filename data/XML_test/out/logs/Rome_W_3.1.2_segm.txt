Non sufficit dicere ciuitatem constitutam 
 esse gratia alicuius boni , 
 ut in praecedenti capitulo probabatur ; 
 nisi ostendatur , 
 quae et quot sunt illa bona , 
 quae ex constitutione ciuitatis homines consequuntur . 
 Huiusmodi autem bona ( quantum ad praesens spectat ) tria esse contingit . Ordinatur enim ciuitas ad viuere , 
 ad sufficienter viuere , 
 et ad virtuose viuere . Viuere enim 
 ( 
 secundum Philosophum ) 
 viuentibus est esse . 
 Sicut ergo aliud est esse , 
 aliud sufficienter esse , 
 aliud virtuose esse : 
 sic aliud est viuere , 
 aliud sufficienter viuere , 
 et aliud virtuose viuere . 
 Nam esse latissimum est , 
 ut dicitur in libro de Causis : 
 est enim prima rerum creaturarum , 
 et omnia aliquo modo esse participant . 
 Non tamen omnia participant sufficienter esse , 
 sed solum illa dicuntur habere sufficiens esse 
 secundum naturam suam , 
 quae secundum suam speciem habent esse completum . 
 Si enim alicui rei deficiat aliqua perfectio competens suae speciei , 
 licet possit habere illa res esse aliquod , 
 ut imperfectum esse : 
 tamen sufficiens esse habere non dicitur : 
 latius est ergo esse , 
 quam sufficienter esse . Sic etiam latius est sufficienter esse , quam virtuose esse : nam virtute , 
 quae est habitus electiuus 
 et moralis , 
 de qua hic loqui intendimus , participare non possunt nisi rationalia 
 et habentia intellectum . Irrationalia ergo 
 et etiam inanimata 
 secundum naturam suam possunt habere esse sufficiens , 
 si habeant perfectiones competentes propriae speciei : 
 esse tamen virtuosum habere non possunt , 
 quia nequeunt participare virtute . 
 Illo ergo modo 
 quo distinguimus esse , 
 sufficienter esse , 
 et virtuose esse ; 
 distinguere possumus viuere , sufficienter viuere , 
 et virtuose viuere . Qualitercumque 
 etiam homo habeat esse , viuit : non tamen dicitur sufficienter viuere , 
 et habere vitam sufficientem , nisi habeat ea quae congrue sufficiunt 
 ad supplendam indigentiam corporalem , 
 aliud est ergo viuere aliud sufficienter viuere . 
 Sic etiam aliud est uiuere sufficienter , 
 et viuere virtuose ; 
 multi enim habent sufficientiam 
 ad vitam , 
 qui propter corruptionem appetitus virtuose viuere negligunt . 
 Multorum igitur et maximorum bonorum causa est constitutio ciuitatis , 
 quia per eam homines consequuntur omnia tria praedicta bona . 
 Nam ipsum viuere consequuntur homines ex communitate politica : 
 quia sine ea vita hominis esse non potest . Loquimur enim hic de viuere hominis , 
 ut homo est . Ostendendo ergo viuere politicum 
 secundum aliquas leges et 
 secundum aliquas laudabiles ordinationes , 
 recusans sic viuere , 
 non vult viuere ut homo , 
 sed ( ut supra patuit 
 et infra patebit ) 
 talis vel est homine peior , 
 vel homine melior : 
 homo enim est naturaliter politicum animal et ciuile , 
 ut infra patebit . 
 Ipsum ergo viuere 
 ( loquendo 
 de viuere 
 ut homo ) consequuntur homines excommunicatione politica siue ex constitutione ciuitatis . 
 Secundo ex tali constitutione homines non solum consequuntur viuere , 
 sed etiam sufficienter viuere . 
 Nam in una domo vel in uno vico non reperiuntur omnia quae ad vitam sufficiunt , ideo fuit ciuitas constituta habens plures vicos , 
 in quorum uno exercetur ars fabrilis , 
 in alio textoria , 
 in alio aliud , 
 secundum quod variis indigemus ad supplendam indigentiam vitae : 
 nunquam enim est ciuitas perfecta 
 nisi habitatores eius ibi inuenire possint omnia sufficientia ad vitam . Consequimur ergo ex ciuitate non solum viuere 
 ut homo , 
 sed viuere sufficienter : 
 eo quod si perfecta existit , 
 est contentiua omnium eorum quae ad vitam sufficiunt . 
 Bene ergo dictum est , 
 quod scribitur primo Politicorum 
 quod communitas , 
 quae est ciuitas constans ex pluribus vicis , est communitas perfecta : 
 quia iam 
 ( ut consequens est dicere ) 
 huiusmodi communitas est habens terminum omnis per se sufficientiae vitae . 
 Tertio ex constitutione ciuitatis consequimur virtuose viuere : 
 nam inceptio legislatoris 
 et constituentis ciuitatem 
 non solum debet esse , 
 ut ciues in ciuitate habeant sufficientia ad vitam , 
 sed ut viuant bene 
 secundum leges 
 et virtuose . 
 Ideo dicitur primo Politicorum 
 quod facta quidem igitur est ciuitas viuendi gratia : 
 existens autem gratia bene viuendi forte primum motiuum hominum constituentium ciuitatem , 
 fuit ipsum viuere , 
 et habere sufficientia in vita . Videntes autem 
 quod solitarie non poterant sibi in vita sufficere , constituerunt ciuitatem , 
 ut unus alterius defectum supplens haberet sufficientia in vita . 
 Constituta autem iam ciuitate , 
 et homines perspicatius intuentes 
 et videntes 
 quod non satis est habere sufficientia in vita nisi viuant bene et virtuose , 
 cum sine lege et iustitia constituta ciuitas stare non posset , ordinauerunt communitatem politicam , 
 quae facta erat ad viuere , 
 et ad habendum sufficientia in vita ; 
 et ad bene viuere , 
 ut ad uiuere 
 secundum legem et uirtuose . 
 Si ergo tot bona consequimur ex constitutione ciuitatis , bene dictum est quod scribitur primo Politicorum , 
 quod qui primus ciuitatem instituit , 
 extitit causa maximorum bonorum . 
