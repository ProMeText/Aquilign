Non sufficit scire , 
 quomodo Reges et Principes , 
 et uniuersaliter omnes ciues debeant suas coniuges regere , 
 et ad quas bonitates debeant eas inducere : 
 nisi sciatur , 
 quomodo circa eas debeant se habere . Sunt autem tria 
 ( quantum ad praesens spectat ) 
 diligenter consideranda , 
 in quibus viros circa proprias coniuges decet debite se habere . 
 Nam primo debent eis moderate 
 et discrete uti . 
 Secundo debent eas honorifice tractare . 
 Tertio debent 
 cum eis debite conuersari . 
 Decet enim eos suis coniugibus moderate 
 et discrete uti : 
 nam immoderatus 
 usus venereorum primo corpora destruit , 
 secundo mentem deprimit , 
 tertio immoderat appetitum , 
 et reddit coniuges intemperatas . 
 Destruitur enim et debilitatur corpus ipsius viri , 
 si nimis det operam copulae coniugali , 
 quia vis generatiua est nimis corrupta , 
 et ( ut vult Philos’ 3 Ethic’ ) insatiabilis est concupiscentiae appetitus : 
 quare ut plurimum , 
 homo plus appetit , 
 quam natura requirat . 
 Si ergo sine fraeno quis sequeretur appetitum , 
 et non moderaret desiderium copulae coniugalis ; ageret ultra quam natura requirat , 
 et ultra quam sufficiat ad restaurandum : 
 quod sine debilitatione proprii corporis esse non poterit . Unde cerebrum , 
 et visus , et alia membra nobilia debilitantur 
 ex superflua copula . 
 Secundo superfluus usus non solum corpus debilitat , 
 sed etiam mentem reprimit . 
 Nam corpus est 
 quasi instrumentum animae : 
 sicut ergo quia martellus est instrumentum fabri , 
 debilitato martello debilitantur actiones fabriles : 
 sic debilitato cerebro 
 et aliis membris nobilibus impeditur anima a rationis usu , 
 ut non possit sufficienter considerare ; unde et supra per auctoritatem Philosophi probabatur , 
 quod talia , 
 si vehementia sint rationem percutiunt . Tertio 
 huiusmodi usus nimis maculat appetitum , 
 et reddit coniuges intemperatas . 
 Nam quanto plus datur opera venereis actibus , tanto plus incitatur appetitus 
 ut sit intemperatus , 
 et ut venerea operetur , 
 vult Philosophus 7 Ethicorum . 
 Propter quod eliditur 
 quorundam brutalis cogitatio dicentium , 
 Satisfaciam nunc concupiscentiae , 
 et postea de caetero abstinebo . 
 Nam quilibet usus carnalis copulae incitat ad ulteriorem usum : 
 et quanto quis plus ea utitur , 
 tanto magis incitatur ad utendum , 
 et semper intemperantior redditur . 
 Decet ergo omnes ciues uti moderate coniugali copula , 
 et tanto magis hoc decet Reges , 
 et Principes , 
 quanto indecentius est eos propter 
 huiusmodi actus habere corpus debilitatum , mentem depressam , 
 et intemperatum appetitum . 
 Nec sufficit eos tali copula uti temperate , 
 nisi utantur ea discrete . 
 Nam in omnibus operibus discretio est adhibenda , 
 ut fiant tempore debito , 
 loco conuenienti , 
 et modo congruo . Sunt enim aliqua tempora incongrua praedictis operibus . 
 Nam temporibus , 
 quibus est orationibus vacandum , 
 decet a talibus abstinere : 
 sic etiam temporibus , 
 quibus posset insurgere nocumentum proli , 
 decet abstinere a tali copula : 
 est ergo obseruandum tempus debitum . Sic etiam obseruandus est locus congruus 
 et modus conueniens , 
 ut sit 
 inter coniuges non solum amicitia delectabilis , 
 sed honesta . Viso , quomodo decet viros suis uxoribus moderate uti et discrete : 
 restat videre , 
 quomodo eas debeant honorifice pertractare . 
 Quemlibet enim virum 
 secundum possibilem facultatem decet 
 suam uxorem honorifice retinere in debito apparatu , 
 ei necessaria debita tribuendo . 
 Nam cum uxor sit persona valde coniuncta , 
 honor , 
 qui uxori exhibetur , 
 redundat in persona ipsius viri . 
 Immo cum ostensum sit supra uxorem non se habere ad virum quasi seruam , 
 sed quasi sociam , 
 decet quamlibet 
 secundum suum statum uxorem propriam honorifice pertractare . Ostenso , 
 quomodo decet viros suis uxoribus moderate 
 et discrete uti , et quomodo debent eas honorifice retinere : 
 restat ostendere , 
 qualiter cum eis debeant conuersari . 
 Tunc autem viri ad uxorem est conuersatio congrua , 
 si ei ostendat debita signa amicitiae , 
 et si eas per debitas monitiones instruat . Declarare autem quae sunt signa amicitiae debita , 
 et quae sunt monitiones congruae , 
 fieri non potest 
 nisi inspecta diuersitate statuum , 
 et consideratis conditionibus personarum : 
 debent enim viri diligenter aduertere , 
 utrum uxores sint superbae , 
 vel humiles , 
 utrum sint prudentes 
 aut fatuae . 
 Nam sic conuersandum est cum uxoribus , quod plura signa amicitiae ostendenda sunt eis , 
 si sint humiles , 
 quam si sint superbae : 
 superbae enim adeo fiunt elatae , 
 si eis multa amicitia ostendatur , 
 ut velint 
 etiam viris propriis dominari . 
 Rursus sic conuersandum est cum eis , 
 quod aliter instruendae sunt prudentes , 
 aliter fatuae . 
 Nam prudentibus ad correptionem leuia verba , 
 et blanda sufficiunt : fatuis vero est asperior increpatio adhibenda . 
 Decet ergo quoslibet viros , considerato proprio statu , 
 et inspectis conditionibus personarum , suis uxoribus ostendere debita amicitiae signa , 
 et eas 
 ( ut expedit ) per debitas monitiones instruere . 
