Possumus autem quatuor enumerare , 
 quae oportet habere iudices , 
 ut vera iudicia proferant , 
 et ut recte iudicent . Primum , 
 est auctoritas iudicandi . 
 Secundum est prudentia legum . Tertium , 
 experientia agibilium . Quartum , rectitudo voluntatis . 
 In omni enim litigio 
 ( quantum ad praesens spectat ) quatuor est considerare , 
 videlicet partes litigantes , negocium 
 de quo litigant , 
 leges 
 secundum quas sunt litigia iudicanda , 
 et legislatorem aut Regem 
 aut Principem a quo datur auctoritas iudicandi . 
 Expedit autem iudices 
 ut recte iudicent , 
 ad omnia haec debite se habere . 
 Nam iudicium non debet esse usurpatum , 
 nec temerarium , nec iniquum , 
 nec praesumptuosum siue suspitiosum . 
 Iudices enim si non recte se habent ad legislatorem , 
 faciunt iudicium usurpatum . 
 Tunc quidem dicuntur iudices non recte se habere ad legislatorem , 
 quando excedunt auctoritatem sibi commissam . Secundo dicuntur iudices facere iudicium temerarium , 
 si non recte se habent ad leges , 
 ut si careant legum prudentia : 
 nam sine cognitione legum , 
 recte causae iudicari non possunt . Tertio si iudices non debite se habent ad partes litigantes , 
 facient iudicium iniquum : 
 nam 
 ut patet ex habitis iudex debet esse quasi regula recta media inter utrasque partes : 
 quare si huiusmodi regula a medio deuiat , 
 et ad unam partem declinat per amorem , 
 ab alia vero recedit per odium , 
 oportet ipsum iudicare inique : 
 quia tunc iudicium non procedit ex zelo iustitiae , 
 sed ex amore vel odio partium . 
 Quarto 
 si iudices non debite se habent 
 ad negocia agibilia , 
 ut si sint inexperti humanorum actuum , 
 facient iudicium suspitiosum , 
 quia aliquando ex leui suspitione alios condemnabunt . Non erit ergo rectum iudicium , 
 nisi concurrant ibi auctoritas iudicandi , prudentia legum , zelus iustitiae , et experientia agibilium . 
 Nam sicut in curando morbos 
 corporales 
 aliquando 
 plus proficit expertus 
 quam artifex , 
 eo quod habeat notitiam conditionum particularium : 
 sic in iudicio agibilium 
 et in discussione causarum aliquando plus proficiunt experti quam scientes iura . Omnia ergo praedicta requiruntur ad recte et debite iudicandum . 
 Patet 
 itaque quales iudices 
 et quales discussores causarum quaerere deceat regiam maiestatem : 
 nam decet eos tales quaerere 
 qui sint humiles , 
 non excedentes autoritatem sibi commissam ; sint prudentes in legibus scientes eas applicare ad litigia exorta : habeant zelum iustitiae , 
 vel 
 ut non ex amore vel odio partium , 
 sed ex dilectione iustitiae sententias proferant : 
 habeant experientiam agibilium , 
 ut cognoscentes particularia acta melius discutiant causas . 
