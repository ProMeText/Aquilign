Ne laboremus in aequiuoco , 
 cum de domo loquimur , 
 sciendum quod domus nominari potest aedificium constitutum ex pariete , 
 tecto , 
 et fundamento : 
 vel nominare potest familiam in ea contentam . 
 Sicut et ciuitas aliquando muros , et ambitum ciuitatis : 
 aliquando vero gentem habitantem in ipsa . Dicimus enim aliquando ciuitatem aliquam hoc fecisse , 
 non quod muri vel aedificia hoc egerint , 
 sed quia in colae ciuitatis fecerunt illud . Sic aliqui dicere consueuerunt domos suas hoc operatas esse , 
 non quia lapides illud egerint , 
 sed quia sui progenitores fecerunt illud , 
 quare sicut communicatio ciuium ciuitas nominatur , 
 sic societas 
 et communicatio personarum habitantium in una domo domus nuncupari potest . 
 Domus ergo de qua principaliter intenditur in morali negocio non est ipsum aedificium , 
 sed est communicatio domesticarum personarum ; 
 spectat enim ad moralem Philosophum , 
 ut ad oeconomicum , 
 determinare de aedificiis domorum : 
 quia spectat ad ipsum uniuersaliter et typo ostendere , 
 quod decet homines habere habitationes decentes 
 secundum suam possibilem facultatem ; 
 non tamen spectat ad ipsum principaliter determinare de domo , 
 ut nominat aedificium constructum : 
 sed determinare 
 debet de domo , quae est aedificium , 
 prout habet ordinem ad domum , quae est communitas personarum ; 
 sicut spectat ad Politicum determinare de ordine domorum , 
 et de constructione vici , 
 et de fabrica ciuitatis , 
 ut ordinantur ad communitatem , 
 et ad politiam ciuium . 
 Intendimus ergo ostendere de domo , 
 quae est communitas personarum domesticarum , 
 quomodo sit communitas prima . 
 Notandum ergo , 
 quod Primum multipliciter distingui potest . Est enim primum in opere : 
 et primum in intentione : 
 et est primum in via generationis et temporis : 
 et primum in via perfectionis 
 et complementi . Videmus quod ea , quae sunt ad finem , praecedunt finem in opere et in executione : 
 sed finis praecedit 
 ea 
 secundum intentionem agentis . 
 Agens enim primo et principaliter intendit finem . 
 Verum quia non potest habere finem , 
 nisi per ea , 
 quae sunt ad finem : 
 modus executionis 
 et operis est contrarius intentioni et voluntati . 
 Nam intendimus 
 et volumus ea quae sunt ad finem , 
 intendendo et volendo finem , 
 ita quod finis est primo volitus et intentus : 
 sed in operando , 
 et exequendo est econtrario . Nam per opus consequitur finem , operando ea quae sunt ad finem , 
 ita quod ea quae sunt ad finem licet sint posteriora et in voluntate et in intentione , 
 sunt tamen priora in executione et opere : 
 nam si finis esset aliquid primo operatum , 
 cum adepto fine cesset operatio , 
 nunquam operaremur ea , 
 quae sunt ad finem . 
 Unus ergo modus distinguendi prioritatem , est , 
 quia aliquid est primum in voluntate , 
 et in intentione : 
 aliquid vero in executione , et opere . Alius vero modus distinguendi prioritatem esse potest : 
 quia aliqua est prioritas in via generationis 
 et temporis : 
 aliqua vero in via perfectionis et complementi ; 
 ut puer est prior viro generatione 
 et tempore , 
 qua prius tempore aliquis generatur 
 et efficitur puer 
 quam efficitur vir : 
 verumtamen vir est prius puero perfectione et complemento , 
 quia usus rationis 
 et alia quae requiruntur ad perfectionem humanam , 
 per amplius et perfectius reseruantur in viro quam in puero . 
 Sic ergo distinctis prioritatibus : 
 de leui patet , 
 quomodo communitas domus se habet ad communitatem ciuitatis , et ad communitates alias . 
 Nam in executione et opere domus praecedit uicum , ciuitatem , 
 et regnum : 
 sed in uoluntate 
 et in intentione communitates illae praecedunt communitatem domesticam . Rursus uia generationis et temporis domestica communitas praecedit communitates alias : 
 sed in uia perfectionis 
 et complementi communitates aliae praecedunt ipsam . 
 Videtur communitas domus ad communitates alias dupliciter se habere . Primo , 
 quia huiusmodi communitas respectu aliarum est imperfecta : 
 omnes uero aliae sunt perfectiores ipsa ; 
 cum enim omnis alia communitas includat communitatem domus , 
 et addat aliquid supra ipsam ; 
 omnes aliae communitates sunt perfectiores ea . Habet ergo se communitas domus 
 ad communitates alias 
 sicut imperfectum ad perfectum , 
 et 
 sicut pars ad totum . Rursus huiusmodi communitas se habet ad alias , 
 sicut 
 quod est ad finem se habet ad ipsum finem . 
 Nam domus tanquam ad finem ordinatur ad uicum , ciuitatem , 
 et regnum . 
 Est enim domus propter uicum , 
 uicus propter ciuitatem , 
 ciuitas propter regnum . 
 Communitas ergo vici est finis communitatis domus , 
 communitas ciuitatis communitatis vici : 
 sed communitas regni est finis omnium praedictorum . 
 Quare cum imperfectum in via generationis 
 et imperfectionis praecedat perfectum , 
 perfectum vero praecedat ipsum in via perfectionis , 
 et complementi : 
 bene dictum est , 
 communitatem domus esse priorem aliis tempore et generatione ; esse tamen posteriorem illis perfectione 
 et complemento . Unde et Philosophus 1 Politicorum comparans ciuitatem 
 ad vicum et domum , 
 ait , 
 quod prima communitas est communitas ciuitatis ; 
 quod non est intelligendum de prioritate generationis vel temporis , 
 cum ipsemet dicat ciuitatem procedere ex multiplicatione vici , 
 sicut et vicus procedit 
 ex multiplicatione domorum , 
 intelligendum est ergo hoc de prioritate perfectionis , 
 et complementi . 
 Amplius cum communitas domus ad communitates alias non solum se habeat 
 sicut imperfectum ad perfectum , 
 sed 
 etiam 
 sicut quod est ad finem 
 ad ipsum finem : domus respectu aliarum communitatum non solum est prior tempore , 
 et posterior perfectione , 
 sicut imperfectum se habet ad perfectum , 
 sed etiam est prior in opere , 
 et posterior in intentione : 
 quia quod est ad finem , 
 hoc modo se habet ad ipsum finem ; 
 spectat enim non solum ad Principem siue ad legislatorem , 
 sed etiam ad quemlibet ciuem prius intendere bonum ciuitatis et regni , 
 quam etiam bonum propriae domus , 
 ut in tertio libro plenius ostendetur . Viso , 
 quomodo communitas domus aliquo modo est prior , 
 quam communitates aliae : 
 de leui videri potest , 
 quomodo sit huiusmodi communitas naturalis . 
 Nam cum natura non praesupponat artem , 
 sed ars naturam : 
 quicquid arte naturali supponitur , 
 non proprie quid artificiale erit , 
 sed oportet illud 
 ( secundum quod huiusmodi est ) 
 naturale esse . 
 Quare si homo est naturaliter animal communicatiuum 
 et sociale , 
 cum omnis communitas praesupponat communitatem domus , 
 oportet communitatem domesticam siue domum 
 quid naturale esse . 
 Reges ergo et Principes decet 
 scire gubernare domestica , 
 et regere familiam siue domum , 
 non solum inquantum esse debent viri sociales 
 et politici , 
 quia sic scire gubernationem domus pertinet ad omnes ciues : 
 sed spectat specialiter ad Reges 
 et Principes , 
 quia sicut regnum vel ciuitas praesupponunt esse domum , 
 sic regimen regni et ciuitatis praesupponit notitiam regiminis domus , 
 et personae propriae : 
 nunquam enim quis debitus rector regni vel ciuitatis efficitur , 
 nisi se et suam familiam sciat debite gubernare . 
 Quare si specialiter spectat ad Reges et Principes regere regnum et ciuitates , 
 specialiter spectat ad eos , 
 ut sciant domum propriam gubernare , 
 et ut cognoscant quae et qualis est communitas domus 
 ut se habet ad regnum et ciuitatem , 
 ut est in praesenti capitulo declaratum : 
 nam per hoc magnam viam habebunt ad inuestigandum regimen ciuitatis 
 et regni . Est tamen diligenter notandum quod licet quodam speciali 
 et excellenti modo 
 ad Reges et Principes spectat intendere bonum regni et principatus : 
 attamen huiusmodi bonum intendere spectat ad unumquemque ciuem , 
 et ad quemlibet incolam ciuitatis ; 
 quia bonum regni est bonum omnium ciuium , 
 et omnium existentium in regno . 
 Ergo 
 tum quia quilibet studere debet 
 ut sit dignus regere 
 et principari , 
 tum etiam 
 quia spectat ad omnes ciues intendere bonum regni : 
 spectat ad unumquemque ciuem scire regere domum suam , 
 non solum inquantum huiusmodi regimen est bonum proprium , 
 sed 
 etiam 
 prout tale regimen ordinatur ad bonum commune , ut ad bonum regni et ciuitatis . 
