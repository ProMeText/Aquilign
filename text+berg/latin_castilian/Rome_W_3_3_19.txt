
                  
                  Tangebatur autem supra tres modi impugnandi munitiones obsessas. Quorum unus erat per
                     cuniculos. Alius per machinas lapidarias. Tertius vero, per aedificia lignea impulsa ad muros munitionis
                     obsessae. Dicto ergo de impugnatione facta per cuniculos, et per lapidarias machinas; restat dicere de
                     impugnatione quam fieri contingit per aedificia impulsa ad muros, vel ad moenia castri, vel ciuitatis
                     obsessae. Huiusmodi autem aedificia quasi ad quatuor genera reducuntur, videlicet, ad arietes, vineas,
                     turres, et musculos.
                  Vocatur enim Aries, testudo quaedam lignorum, quae, ne igne comburatur, crudis coriis
                     cooperitur. Sub hac enim testudine sic cooperta coriis, et fortiter contexta, ne lapidibus obruatur
                     intrinsecus ponitur trabs, cuius caput ferro vestitur, ideo appellatur aries, quia ratione ferri ibi appositi
                     durissimam habet frontem ad percutiendum. Huiusmodi autem trabs funibus, vel cathenis ferreis alligatur ad
                     testudinem factam ex lignis, et ad modum arietis se subtrahit: et postea fortiter muros munitionis obsessae
                     percutit et disrumpit. Cum enim per huiusmodi trabem sic ferratam multis ictibus percussus est murus ita,
                     quod iam lapides existentes in ipso incipiant commoueri: in capite eius infligitur quoddam ferrem retortum ad
                     modum falcis, per quod lapides commoti et conquassati euelluntur a muro, ut citius perforetur. Valet autem
                     huiusmodi aedificium ad impugnandum munitionem aliquam, dato quod quis non possit pertingere usque ad muros
                     eius. Nam quia huiusmodi trabs habens caput sic ferratum retrahitur et impingitur, poterit percuti murus
                     ipsius munitionis obsessae, dato quod texturailla sub qua sunt homines impingentes trabem non pertingat usque ad muros. Est autem huiusmodi textura sub
                     qua sunt homines impingentes arietem siue trabem optime munienda, ne viri illi sagittis, vel lapidibus, vel
                     aliquo modo ex aliqua parte possint offendi.
                  Aliud autem aedificium est ad impugnandum munitiones obsessas, quod vocant Vineam. Fit autem
                     hoc, cum tabulae grossae et fortes optime conligantur, et duplicantur, siue fit duplex tabulatum, ne lapides
                     emissi possint tale aedificium frangere. Cooperitur etiam crudis coriis, ne ab igne possint offendi.
                     Consueuit autem tale aedificium fieri in latitudine octo pedum, et in longitudine sexdecim: in altitudine
                     vero tot pedum, quot homines ibi competenter possunt existere. Huiusmodi enim aedificium tantae quantitatis,
                     vel etiam maioris, est optime undique muniendum, et impellendum usque ad muros munitionis obsessae; sub quo
                     homines existentes fodiunt muros illos. Est autem hoc aedificium utile, cum talis est munitio obsessa, quod
                     usque ad muros eius potest tale aedificium impelli.
                  Tertium genus aedificiorum sunt turres vel castra. Nam si nec per arietes, nec per vineas capi
                     possunt munitiones obsessae, accipienda est mensura murorum munitionis illius, et secundum huiusmodi
                     mensuram, vel etiam secundum altiorem construendae sunt ligneae turres vel castra, quae tegenda sunt crudis
                     coriis, ne succendantur ab igne. Cum his quidem ligneis castris dupliciter impugnantur munitiones obsessae.
                     Primo iaciendo lapides. Nam si altitudo castrorum excedit altitudinem murorum, et etiam curricularum et
                     propugnaculorum existentium in ipsis: sic se habebunt existentes in castris ad existentes in munitionibus
                     quodammodo, sicut existentes in munitionibus ad eos, qui sunt in basso, vel in terra. Rursus in huiusmodi
                     castris ordinantur pontes cadentes, per quos itur ad muros munitionis obsessae.Altitudo autem murorum dupliciter potest accipi. Primo per umbram. Nam leue filum, cuius nota sit
                     quantitas, ligandum est ad sagittam, et proiiciendum usque ad muros munitionis secundum quantitatem cuius
                     sciri poterit quantitas umbrae: in illa ergo hora, in qua accipitur umbrae quantitas, erigendum est aliquod
                     lignum in altum, faciens tantam umbram; et secundum altitudinem illius ligni erit altitudo murorum. Verum
                     quia non semper sol splendet et facit umbram, sed aliquando tegitur nubibus, dabimus alium modum accipiendi
                     altitudinem cuiuslibet aedificii, et quorumcumque murorum. Accipiatur autem lignum, vel tabula aliqua ad
                     quantitatem alicuius hominis; et ille homo ad cuius quantitatem accepta est tabula illa, iaciat se in terram:
                     et ad pedes eius ponatur praedicta tabula, et aspiciat per summitatem illius tabulae: et si visus eius
                     proceditur magis alte quam sit aedificium cuius est altitudo sumenda, trahat se magis prope aedificium illud,
                     si vero visus protendatur magis basse, cum tabula sit existente ad pedes, et sic iacens in terra, elonget se
                     ab aedificio praedicto, donec per summitatem tabulae punctaliter viduat summitatem eius. Nam, ut probari
                     potest geometrice, quanta erit distantia a capite hominis sic iacentis usque ad aedificium illud, tanta erit
                     aedificii altitudo. Possent etiam mensurae talium altitudinum accipi per regulas traditas in Astrolabio, et
                     Quadrante. Sed de hoc nobis non sit curae: sufficiat autem de talibus ad praesens tanta dicere, quanta
                     sufficiunt ad propositum:
                  Quartum genus aedificiorum vocant Musculos. Sunt enim musculi quaedam aedificia parua, sub
                     quibus teguntur homines trahentes, vel impellentes castra usque ad moenia munitionis obsessae. Potest autem
                     per huiusmodi musculos quasi continuari castra usque ad munitionem obsessam: quod cum factum est, tripliciter
                     impugnanda est munitio. Nam in castro sic aedificato ad munitionem impugnandam, est tria considerare,
                     videlicet partem superiorumexcedentem muros; et curriculas munitionis capiendae partem quasi mediam, ad quam applicantur pontes
                     cadendi super illos muros: et partem infimam, ad quam applicantur musculi, a quibus sunt homines trahentes,
                     vel impellentes castrum. Cum ergo castrum illud appropinquauit quantum debuit ad muros munitionis obsessae,
                     illi qui sunt in parte superiori debent proiicere lapides, et fugare eos, qui sunt in muris. Qui vero sunt in
                     parte intermedia, debent pontes dimittere, et inuadere muros. Sed qui sunt in parte infima et sub musculis,
                     si possunt debent ad muros attendere, et eos suffodere, ut etiam et sic obsidentes intrare possint obsessam
                     munitionem. Sunt etiam, ballistae arcus, machinae lapidariae, et omnia talia congreganda: ut quando haec
                     fienda sunt tunc munitionem percutiant. Quanto enim pluribus modis simul munitio impugnatur, tanto plus
                     terrentur obsessi, et citius capitur. 
               