Narrabatur autem supra , 
 quod Socrates et discipulus eius Plato dixerunt , 
 ciuitatem sic esse regendam et gubernandam , 
 ut ciuibus communes essent uxores , 
 et filii , et possessiones . 
 Quod si intelligitur 
 ut verba sonant , 
 stare non potest , 
 ut est per habita manifestum . 
 Quia modus fuit Platonicorum metaphorice loqui 
 quem modum loquendi forte ipse Socrates habebat , 
 cum Plato eius discipulus fuisset . 
 Si volumus 
 non ut verba sonant intelligere dicta Socratica , saluare poterimus positionem eius . Omnia enim esse ciuibus communia 
 secundum 
 rei veritatem non possibile neque utile : 
 tamen 
 secundum amorem , et dilectionem debet ibi saluari communitas . 
 Sicut enim quilibet ciuis 
 debet diligere ciues alios , 
 sicut seipsum : 
 sic debent diligere uxores , 
 filios , 
 et possessiones aliorum , 
 sicut et proprias . 
 Hoc ergo modo ciuibus omnia debent esse communia , 
 ut quilibet intendat bonum commune 
 et bonum omnium , 
 et sit solicitus 
 ( cum adest facultas ) 
 de rebus aliorum , 
 ac si essent suae . In uxoribus autem ex filiis debet 
 reseruari communitas quantum ad amorem : 
 sed in possessionibus non solum debet reseruari communitas quantum ad amorem 
 ut quod omnes ciues communiter bonum diligant uniuscuiusque ciuis , sed etiam quantum ad communicationem 
 et quantum ad liberalitatem : 
 quia quilibet ciuis debet aliis ciuibus 
 ( ut dictat ratio ) 
 bona sua communicare . Saluauimus igitur dictum Socraticum 
 quantum ad communitatem ciuium : 
 sic etiam saluare possumus dictum eius 
 quantum ad unitatem ciuitatis . 
 Nam cum dixit ciuitatem debere esse maxime unam , 
 forte non intellexit de unitate habitationis , 
 ut quod omnes ciues habitare deberent in una domo , 
 ita quod in ciuitate non essent plures domus 
 vel plures vici : 
 nec de unitate artificum , 
 ut quod non essent in ciuitate diuersae artes , 
 vel diuersi artifices : 
 nec de unitate eorum quae requiruntur ad sufficientiam vitae , 
 ut quod non essent in ciuitate plura 
 et diuersa prout requirit indigentia vitae . 
 Sed forte unitatem 
 huiusmodi ad amorem 
 et dilectionem referre volebat , 
 ut quod tunc esset ciuitas optima , 
 quando ciues se amando et diligendo maxime unirentur . Sic ergo exposita mente Socratis de communitate rerum 
 et de unitate ciuium , 
 verum est quod ipse opinabatur , 
 quod in ciuitate esset maxima pax , et non orirentur ibi litigia . 
 Nam proprius amoris effectus , 
 esse videtur pax , 
 et concordia . Quod vero Socrates addebat de mulieribus , 
 quod ordinandae essent ad opera bellica . 
 Saluari potest non intelligendo hoc simpliciter , 
 sed in casu . 
 Posset enim casus contingere , 
 quod et mulieres bellare oporteret . 
 Multotiens autem circa partes Italiae hoc contigit , 
 quod viris deserentibus ciuitatem , 
 et euntibus in exercitium supra ciuitatem aliquam , 
 dum viri etiam in exercitu existerent , 
 inuasa est eorum ciuitas ab hostibus , 
 propter quod oportuit 
 et mulieres propter penuriam ciuium defendere ciuitatem . Quod autem ulterius addebat , 
 quod semper oportet eosdem in magistratibus praeferri , 
 ut quod semper debent 
 esse idem praepositi et baliui : 
 forte sic debet intelligi , 
 ut semper principentur iidem , 
 idest ornati eisdem virtutibus . 
 Quod autem ciuitatem diuidebat in agricolas , 
 artifices , et bellatores , 
 volens ciuitatem ad minus mille continere bellatores . 
 Forte per bellatores intendebat nobiles , 
 quorum non est manibus operari . 
 Cum enim in ciuitate quidam manibus opererentur 
 ut colentes terram , 
 et artifices : quidam vero non , 
 ut nobiles : 
 hi videlicet nobiles potissime debent defendere patriam , 
 et eorum maxime est vacare circa armorum industriam . Volebat ergo Socrates politiam aliquam non debere nominari ciuitatem , nisi saltem contineret mille nobiles , 
 quos per quandam excellentiam vocabat bellatores . 
