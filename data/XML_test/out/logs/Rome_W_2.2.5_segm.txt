Videntur autem tria ipsi fidei conuenire , 
 per quae triplici via venari possumus , 
 quod omnes ciues , 
 et maxime Reges et Principes circa regimen filiorum sic solicitari debent , 
 ut ab ipsa infantia instruantur in fide . Fides enim primo supra rationem est : 
 et ea , 
 quae sunt fidei , 
 ratione comprehendi non possunt . 
 Secundo ea , 
 quae sunt fidei , 
 simpliciter sunt credenda . Tertio eis est firmiter adhaerendum . 
 Prima autem via sic patet . 
 Nam sic fides supra rationem est , 
 et ea quae sunt fidei ratione comprehendi non possunt : 
 utile est ut in illa aetate proponantur ea quae sunt fidei , 
 in qua ratio non quaeritur dictorum , 
 sed simpliciter acquiescitur dictis . 
 Huiusmodi autem est aetas infantiae . 
 Infantes enim , 
 cum eis a matre vel a patre proponuntur aliqua credenda , 
 non quaerunt rationem dictorum , 
 qui usum rationis non habent , 
 sed simpliciter acquiescunt dictis . 
 Secunda via ad inuestigandum 
 hoc idem sic ostendi potest . 
 Nam ea quae sunt fidei 
 quia supra rationem sunt , 
 ideo eis simpliciter est credendum . Acquiescendum est autem iis quae sunt fidei ex auctoritate diuina , 
 et ex simplici credulitate , 
 non ex perspicacia rationis . 
 non tamen hoc inconuenienter fit , 
 quia nulli dubium esse debet diuinam prudentiam 
 et eius auctoritatem , 
 omnem perspicaciam humani generis superare . 
 Quare utilius auctoritati diuinae simpliciter creditur , 
 quam acquiescatur rationibus 
 et demonstrationibus hominum . 
 Si ergo ea quae sunt fidei simpliciter sunt credenda , 
 conuenienter talia in illa aetate proponuntur , 
 quae sunt simpliciter creditiua : 
 talis autem est aetas infantiae . 
 Nam ut in primo libro diximus cum tractauimus de moribus iuuenum , Iuuenes sunt simpliciter creditiui : 
 unde et in 2 Rhetor’ dicitur , 
 quod iuuenes eruditi sunt solum a lege . Appellat autem ibi Philosophus eruditionem a lege , 
 monitiones maternas , 
 et documenta illius fidei quam parentes tenent . 
 Si enim in aliis legibus parentes 
 statim sunt soliciti erudire proprios filios in iis quae sunt fidei suae , 
 et in iis quae pertinent 
 ad eorum legem , 
 eo quod illa aetas sit simpliciter creditiua : 
 tanto magis hoc debent efficere profitentes christianam fidem , 
 quanto lex nostra superat caeteras leges . 
 Sola enim christiana lex est immunis ab omni errorum contagio : in caeteris aliis legibus falsitates aliquae sunt admixtae . 
 Tertia via 
 ad hoc idem probandum , sumitur ex eo quod iis quae sunt fidei est firmiter adhaerendum . 
 Videmus enim quod consuetudo est 
 quasi altera natura , 
 ut dicitur in libro De memoria et reminiscentia : 
 ratio autem huius assignatur in Rhet’ 
 ubi dicitur , 
 quod natura est consuetudo saepe . 
 Saepe autem propinquum est ei quod est Semper : 
 quare consuetudo est propinqua naturae . 
 Quanto ergo aliquid est assuetum , 
 tanto magis utitur in naturam , 
 et tanto feruentius adhaeremus illi . 
 Cum ergo magis simus assuefacti ad ea , 
 circa quae in ipsa infantia insudamus , quam ad alia ; 
 et per consequens magis adhaereamus illis , 
 ut firmiter et absque haesitatione adhaerere possimus 
 iis quae sunt fidei ; 
 talia proponenda sunt nobis etiam ab ipsa infantia . 
 Unde et Philosophus 2 Meta’ 
 volens probare consuetudinem esse magnae efficaciae , 
 ait , 
 quantam vero vim habeat quod consuetum est , 
 leges ostendunt , 
 in quibus fabulas 
 et apologos plus possunt propter consuetudinem , 
 quam si essent veritates . 
 Si ergo leges Gentilium continentes multas fabulas 
 et apologos idest multa fabulatoria et derisoria , 
 plus possunt propter consuetudinem , 
 et sunt sic applicabiles animo , 
 si pueri ab infantia assuescant illis 
 ut firmiter adhaereant fidei christianae , quae sola est catholica et orthodoxa , 
 ab ipsa infantia 
 ea quae sunt fidei sunt iuuenibus proponenda . 
 Verum quia distincte articulos fidei cognoscere , 
 et subtiliter ea quae sunt fidei pertractare , 
 spectat ad clericos doctores instruentes alios in ipsa fide , 
 quam subtilem perscrutationem laici , 
 et maxime pueriscire non possunt : 
 sufficit quod talia proponantur grosse , et in quadam summa : 
 ut quod eis dicatur , 
 quod unus est Deus omnipotens creator omnium , 
 qui est pater et filius 
 et spiritus sanctus . Quod Adam primo parente nostro peccante , et humano genere per peccatum eius infecto , 
 Dei filius , 
 ut nos redimeret , 
 assumpsit carnem in beata Virgine , 
 et est natus ex ipsa . 
 Quod ipse Dei filius propter peccata nostra fuit passus , 
 mortuus , 
 et sepultus . 
 Quod descendit ad inferos , 
 et eduxit inde captiuas animas ibi existentes . 
 Quod tertia die resurrexit a mortuis . 
 Quod ascendit in coelum , 
 sedet ad dexteram Dei patris . 
 Quod iterum venturus est ad iudicium : 
 et omnes resurgemus , 
 et stabimus ante tribunal eius , reddituri de factis propriis rationem . 
 Ita quod qui bona egerunt , 
 ibunt in vitam aeternam : 
 qui vero mala , 
 in ignem aeternum . 
 Debent ergo omnes ciues solicitari circa proprios filios , 
 ut ab infantia 
 instruantur in hac fide ; 
 tanto tamen hoc magis decet Reges , et Principes , 
 quanto ex feruore fidei ipsorum potest maius bonum consequi religio christiana , 
 et ex eorum tepiditate potest ei maius periculum imminere . 
