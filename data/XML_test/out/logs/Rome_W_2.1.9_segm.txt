Apud aliquas sectas non reputatur contra dictamen rationis , 
 quod unius et eiusdem viri simul plures existant uxores . 
 Sed quod recta ratio dictat 
 quoslibet ciues , 
 et maxime Reges et Principes unica coniuge debere esse contentos , 
 triplici via venari possumus . 
 Prima sumitur ex parte ipsius viri . 
 Secunda ex parte ipsius uxoris . 
 Tertia est ex parte prolis . 
 Prima via sic patet . 
 Nam 
 sicut pluralitas ciborum prouocat 
 ad nimiam repletionem , 
 sic pluralitas mulierum prouocat ad nimiam concupiscentiam venereorum : 
 Quare cum huiusmodi concupiscentiae 
 ( si fortes sint ) obnubilent mentem , 
 et rationem percutiant ; si indecens est omnibus ciuibus nimis vacare venereis , 
 et retrahere se ab actibus prudentiae , 
 et ab operibus ciuilibus , 
 indecens est eos plures habere coniuges . 
 Tamen tanto hoc indecens est magis Regibus , 
 et Principibus , 
 quanto plus in eis vigere debet prudentia 
 et intellectus , 
 et quanto plus vacare debent 
 et magis esse soliciti circa opera ciuilia , 
 et circa salutem regni , 
 quam aliqui aliorum . 
 Ne ergo per nimiam operam venereorum nimis retrahantur ab huiusmodi cura , indecens est eos plures habere uxores . 
 Secunda via sumitur ex parte ipsius uxoris . 
 Nam sicut ex parte viri indecens est uxorum pluralitas , 
 ne propter nimiam operam venereorum vir a cura debita retrahatur : 
 si hoc indecens est parte uxoris , 
 ne uxor a suo coniuge non debite diligatur . 
 Nam inter uxorem et virum debet esse amor magnus , 
 quia inter eos 
 ( ut probatur 8 Ethicorum ) 
 est amicitia excellens 
 et naturalis . 
 Sed cum excellens amor non possit esse ad plures , 
 ut vult Philosophus 9 Ethicor’ , indecens est quoscunque ciues plures habere uxores : 
 quia eas non tanta amicitia diligerent , 
 quanta 
 inter coniuges esse debet . Maxime tamen hoc indecens est Regibus , et Principibus : 
 quia , 
 ne indebite utantur venereis , 
 inter eos et suas coniuges maxime reseruari debet amor debitus coniugalis . 
 Tertia via ad inuestigandum hoc idem , 
 sumitur ex nutritione filiorum . 
 Nam cum coniugium sit 
 quid naturale : 
 quomodo debito modo fieri debeat maxime inuestigari potest 
 per ea quae in aliis animalibus conspicimus . Videmus autem 
 ( ut communiter alii doctores tradunt ) 
 quod in aliquibus animalibus sola foemella sufficit ad nutritionem filiorum , 
 ut patet in canibus , 
 in gallinis , 
 et in pluribus aliis animalibus . Quare cum coniunctio maris , et foeminae in omnibus animalibus ordinetur 
 ad bonum prolis , 
 in illis animalibus , 
 in quibus sola foemina sufficit ad nutritionem filiorum , 
 non refert utrum unus masculus pluribus coniungatur foemellis ; 
 nec etiam refert , 
 utrum durante partu masculus conuiuat foeminae . 
 Sed in illis , 
 in quibus sola foemina non sufficit ad praestandum filiis debitum nutrimentum , 
 unus masculus non adhaeret 
 nisi uni foeminae : 
 et quam diu durat tempus partus , propter nutritionem filiorum 
 ( 
 ut patet in columbis 
 et in aliis pluribus generibus auium , quae alternatim oua fouent ) 
 et onerum filiorum partem portat foemella , 
 et partem masculus . 
 Cum igitur ad supportandum onera coniugii in hominibus non sufficiat sola foemina , 
 naturale est hominibus 
 ut unus vir uni mulieri nubat . 
 Ea enim naturalia iudicare debemus 
 quae sunt 
 ut in pluribus , 
 ut naturale est homini quod sit dexter , 
 licet contingat aliquos esse sinistros . 
 Sic quia ut in pluribus sola foemina non potest portare onera matrimonii , 
 nec sufficit ad praestandum filiis omnia necessaria 
 et debitum nutrimentum : 
 licet ergo forte aliquae mulieres , 
 quia facultatibus abundant sufficerent 
 ad praestandum filiis debitum nutrimentum , 
 quia tamen naturale non est iudicandum illud quod est in paucioribus , 
 sed quod est ut in pluribus : 
 reliquum est ut in hominibus iudicetur quid naturale , 
 ut tam mas quam foemina supportent onera filiorum . 
 Sed cum in aliis animalibus , 
 in quibus tam mas quam foemina supportant onera filiorum , 
 quam diu filii indigent parentibus , 
 naturale sit 
 ut unus masculus uni adhaereat foeminae , sequitur in hominibus esse quid naturale , 
 ut quam diu filii indigent parentibus , 
 tam diu unus masculus uni foeminae per coniugium copuletur . 
 Sed filii quam diu viuunt indigent ope parentum , decens est 
 ut semper per coniugium humanum unus masculus uni soli foeminae copuletur . 
 Non enim sic est de hominibus sicut de animalibus aliis , 
 quia eis natura sufficienter parat victum , 
 ut supra in 1 capit’ 
 huius secundi libri plenius dicebatur . 
 Postquam ergo pulli auium apposuerunt debitas pennas , 
 et peruenerunt ad debitum incrementum : 
 per seipsos possunt sibi debitum cibum quaerere , 
 et non ulterius egent ope parentum ; 
 quia in talibus sufficit , 
 quod durante tempore partus masculus conuiuat foeminae , 
 et unus uni adhaereat . 
 Sed cum homines toto tempore vitae suae egeant opibus 
 et facultatibus parentum , 
 quia eis cibus congruus non sufficienter 
 a natura paratur , 
 sic se debent habere mas et foemina per coniugium in hominibus , 
 sicut in auibus alternatim supportantibus onera filiorum se habent masculus 
 et foemina tempore partus . 
 Sed cum dictum sit , 
 quod toto tempore partus in huiusmodi auibus masculus simul conuiuat foeminae , 
 et unus uni adhaeret ; 
 sequitur 
 quod in hominibus per totam vitam coniuges simul conuiuant , 
 et unus uni adhaereat . 
 Quare si nolentes adhaerere coniugio , decens est eos adhaerere 
 secundum modum , 
 et ordinem naturalem , decet omnes ciues una sola uxore esse contentos . 
 Et tanto magis hoc decet Reges et Principes , 
 quanto decet eos meliores esse aliis , 
 et magis sequi ordinem naturalem . 
 Patet ergo quod non solum ex parte viri et uxoris , 
 sed etiam ex parte prolis , 
 vir non nisi uni foeminae debet per coniugium copulari . 
