Attendere debent iudices , 
 ut in iudicio procedant , 
 ut sermones passionales prouocantes ad passiones , 
 ut ad iram et odium ; 
 in iudicio prohibeantur : 
 multi enim litigantium cognoscentes se habere malam causam , 
 non narrant 
 quid factum 
 et quid non factum , 
 sed conuertunt se ad commouendum iudicem ad iram 
 et odium circa aduersarios , 
 et ad benignitatem 
 et misericordiam erga seipsos . 
 Sed quod tales sermones sint prohibendi , 
 triplici via inuestigare possumus . Prima sumitur ex eo quod huiusmodi sermones obligare habent iudicem , 
 quem esse oportet 
 quasi regulam in iudicando . Secunda vero , 
 quia praedicti sermones tollunt ordinem iudicandi . 
 Tertia , 
 quia sunt impertinentes ad propositum . 
 Prima via sic patet . 
 Scire enim debemus quod iudex in iudicando de litigiis , 
 ut recte iudicet , 
 sic debet se habere 
 inter partes litigantes , 
 sicut lingua volens discernere de saporibus , 
 vel sicut quilibet alius sensus volens discernere de proprii sensibilibus , 
 habere se debet 
 inter ipsos sapores , 
 vel inter propria sensibilia . 
 Est enim sensus media proportio sensibilium , 
 et quamdiu non inficitur 
 secundum alterum contrariorum , 
 dat rectum iudicium de sensibus ; 
 ut quamdiu lingua non est infecto aliquo humore , recte iudicat , 
 dicens amarum esse amarum , 
 et dulce dulce . 
 Si vero inficiatur colera vel phlegmate 
 vel aliquo alio humore , 
 tunc non quasi existens in medio , 
 sed contracta ad alterum contrariorum , 
 peruersae iudicat , 
 dicens dulce esse amarum , et econuerso , 
 ut patet in infirmantibus , 
 et habentibus infectum gustum . 
 Sic iudex quando est medius 
 inter litigantes non declinans ad alteram partem , 
 quasi regula recta decet iustum esse iustum 
 et iniustum iniustum . 
 Si vero ad alteram partem declinet per misericordiam 
 et amicitiam , ab altera vero recedat per iram 
 et odium , quasi regula tortuosa peruerse iudicabit , 
 et quia hoc faciunt sermones passionales , 
 permittere talia in iudicio nihil est aliud quam regulam obliquare : 
 quasi si inconueniens est permittere obliquari regulam , 
 inconueniens est sustinere in iudicio passionales sermones . 
 Dato tamen quod contingat sustinere aliquos passionales sermones , 
 quia ( ut in sequentibus patebit ) proniores debent esse iudices ad miserendum quam ad puniendum , potius sustinendi sunt sermones passionales prouocantes ad misericordiam 
 vel beniuolentiam , 
 quam ad odium 
 vel ad iram . Secunda via omnes passionales sermones permittendos non esse , sumitur ex 
 eo 
 quod talia peruertunt ordinem iudicandi . 
 In iucando enim est ordo quidam , 
 quia aliquid est ibi tanquam supremum , 
 et aliquid tanquam medium , 
 et aliquid tanquam infimum : 
 tanquam supremum quidem est Rex ipse vel princeps , 
 vel alius legislator : 
 tanquam medium vero est ipse iudex : 
 sed tanquam infimum est ibi reus , 
 vel incusatus , 
 vel partes litigantes : 
 est enim iudex medius 
 inter legislatorem et litigantes , 
 et quia medium aliquid 
 debet accipere ab utroque extremorum , 
 iudex tanquam medius aliquid accepit ab utrisque . 
 Nam a legislatore accipit 
 quid iustum , et 
 quid non iustum . Si enim per leges discernitur 
 quid iuris ab illo addiscit iudex 
 quid iustum in agibilibus humanis 
 per cuius leges regulatur in iudicando , 
 a legislatore ergo discit iudex 
 quid iustum . 
 Sed a partibus discit quid factum , 
 vel non factum . 
 Si autem discit ab eis quid iustum , 
 hoc est per accidens , 
 inquantum allegant leges conditas a legumlatore . 
 Quare cum sermones passionabiles inclinent voluntatem , 
 et faciant apparere aliquid iustum , 
 vel non iustum , 
 eo quod passionati , 
 ut amantes , et odientes , et gaudentes , et tristantes non pariter iudicamus , permittere passionales sermones in iudicio , 
 est peruertere ordinem iudicandi : 
 quia est facere quod partes sint legislatores , 
 et quod teneant supremum gradum in iudicando , 
 quae debent tenere infimum . 
 Peruertitur ibi talis ordo , 
 quia partes passionando iudicem , 
 ei faciunt apparere aliquid iustum vel iniustum , 
 quod non est officium partium , 
 sed legislatoris : 
 per legis enim latorem , 
 vel per leges ab eo conditas oportet apparere iudici 
 quid iustum 
 et quid iniustum : 
 non autem hoc debet fieri per partes litigantes , 
 vel per sermones passionales a partibus promulgatos . Tertia via sumitur ex 
 eo quod tales sermones sunt impertinentes ad propositum , 
 et sunt extra negocium iudicandi . 
 Nam cum lis fit de aliquo facto 
 vel de aliquare , 
 nihil oportet dici in iudicio nisi pertinens 
 ad rem vel ad negocium , 
 de quo est litigium : 
 passionare autem iudicem , 
 aut narrare iniurias quas pars aduersa iudici intulit , 
 vel narrare bona quae ipsi iudici contulerunt , 
 et hoc modo prouocare iudicem ad maliuolentiam partis aduersae , 
 et ad beniuolentiam sui , 
 est omnino impertinens ad propositum : 
 quare 
 non sunt talia permittenda . 
