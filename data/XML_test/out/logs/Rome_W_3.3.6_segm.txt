Recitat Vegetius in libro De re militari , 
 exercitationem armorum , 
 et industriam bellandi fuisse ea , quae terrarum orbem Romano Populo subiecerunt . 
 Nam quid potuisset paucitas Romanorum 
 aduersus multitudinem Hispanorum , 
 contra dolos Afrorum , 
 et prudentias Graecorum , 
 nisi plus illis fuissent exercitati in armis , 
 et magis habuissent bellandi industriam . 
Non est enim inconueniens virum prudentem 
 et sagacem in uno , 
 propter particularium inexperientiam esse imprudentem in aliquo . 
 Unde multotiens contingit , 
 quod prudentes in rebus aliis propter inexercitium armorum non sunt industres in bellis . Exercitium enim in quolibet negocio praebet audaciam , 
 ut non metuat illud facere . 
 Nam quia secundum Vegetium : 
 Nemo facere metuit , 
 quod se bene didicisse confidit . 
 Inde est quod tantum valet armorum exercitatio , 
 quod in bellorum certamine paucitas exercitata plus valet 
 ( si sit prompta ) ad victoriam : 
 et multitudo rudis , 
 et indocta semper sit exposita 
 ad fugam et ad eaedem . 
 Viso armorum exercitium esse perutile ad opera bellica , 
 restat ostendere quomodo exercitandi sunt bellantes ad incedendum gradatim , 
 et passim , 
 et ad cursum et ad saltum . 
 Nam ista 
 ( ut in prosequendo patebit ) necessaria sunt in bellis : 
 et inexercitatio circa ipsa bellantibus est nociua . 
 Primo enim milites 
 et ipsi pedites , 
 et uniuersaliter bellantes assuescendi sunt ad gradum 
 et passum bellicum , 
 ut gradatim pergant ita , 
 ut quilibet se in suo ordine teneat . 
 Nam 
 si acies siue peditum siue militum non ordinate incedat , 
 duo mala inde consequuntur . Nam non seruato debito ordine , 
 in una parte erit acies 
 quasi sparsa et peruia , 
 ultra quam debeat . 
 In alia vero arcta et stricta , 
 plus quam oporteat . 
 Primo ergo ex eo quod in aliqua parte peruia est , 
 citius ab hoste perforabitur , 
 et per consequens debellabitur . Secundo in parte illa in qua nimis arctum est , 
 impedietur ad percutiendum . 
 Nam cum bellator a suo consocio nimis comprimitur , 
 sua impediuntur brachia , 
 ne possit hostibus plagas infligere . Haec enim duo in acie sunt necessaria : 
 ut scilicet non possit de facili perforari ab hostibus , 
 et non impediatur ad percutiendum . Quod , 
 nisi seruato debito gradu , 
 et debito ordine in incessu , 
 fieri non potest . 
 Tam ergo pedites quam equites bellatores 
 antequam bella exerceant sunt multotiens simul congregandi , et exercitandi , 
 ut onerat armis ordinate incedant , 
 ac si deberent pugnam committere . 
 Et cum viderit magister bellorum 
 aliquem non tenere ordinem debitum in acie , 
 ipsum increpet 
 et corrigat : 
 vel si nimis delinquat , 
 ipsum omnino repellat ab acie tanquam inutilem bellatorem . 
Secundo exercitandi sunt bellatores 
 tam pedites quam equites ad cursum , 
 ut sint habiles in praecurrendo . 
 Videtur enim hoc valere ad tria . 
 Primo ad explorandum inimicorum facta . 
 Nam bonum est in exercitu aliquos exiliores praecurrere , 
 qui de facili non possint ab ipsis hostibus comprehendit , 
 explorantes conditiones 
 et facta hostium . 
 Secundo hoc est utile ad obtinendum meliorem locum . 
 Nam et locus multum facit ad pugnam . 
 Ideo si bellatores exercitati sunt ad cursum , 
 facilius obtinebunt aptiorem locum ad pugnandum . Est 
 etiam hoc utile ad prosequendum hostes fugientes . 
 Nam non de facili quis potest euadere manus agilium 
 et praecurrentium . 
Tertio exercitandi sunt bellatores ad saltum , 
 ut sciant saltim , 
 vel per saltum incedere . 
 Quod etiam ad tria est utile . Primo ad remouendum impedimenta . 
 Secundo ad terrendum aduersarios . Tertio ad infligendum maiores plagas . 
 Contingit enim aliquando inuenire fossas 
 et alia impedimenta in via , 
 quae sine saltu in via transire non possunt : 
 quare utile est ad remouenda impedimenta , 
 ut equites sic sint docti , 
 ut sciant equum sic pungere , 
 ut per saltum foueas 
 et alia impedimenta pertranseant : 
 et pedites , 
 et etiam milites , 
 si contingat eos pedestres esse , si volunt boni bellatores existere , 
 sic ab ipsa iuuentute exercitandi sunt ad saliendum , 
 ut possint per saltum foueas , 
 et alia impedimenta transire . Terrentur 
 etiam ex hoc aduersarii , 
 quando sic vident hostes per saltum incedere . Rursus , 
 ipse saltus ratione motus facit 
 ut plaga amplior infligatur . 
