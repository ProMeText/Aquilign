Distinguit Philosophus 3 Ethicorum capâ€™ de fortitudine septem species , 
 seu septem maneries Fortitudinis . Prima , 
 est Fortitudo ciuilis . 
 Secunda seruilis . Tertia , militaris . Quarta , 
 furiosa . Quinta , 
 consuetudinalis . Sexta , bestialis . Et septima , 
 est Fortitudo virtuosa . Fortitudo enim ciuilis est , 
 quando aliquis timens verecundiam , 
 et volens honorem adipisci , 
 aggreditur aliquod terribile , 
 unde ait Philosophus , 
 quod 
 secundum hanc Fortitudinem fortissimi videntur esse 
 apud illas gentes , 
 apud quas timidi inhonorati sunt , fortes vero honorantur . Hoc modo 
 ( ut idem Philosophus ait ) Hector fortis erat , 
 qui timens increpationes Polydamantis , 
 aggrediebatur terribilia . 
 Dicebat enim quod si fugeret , Polydamas , 
 qui erat ex parte aduersa , 
 primum sibi increpationes imponeret . Sic etiam ( ut idem Philosophus recitat ) Diomedes , 
 hoc modo fortis erat . 
 Dicebat enim quod si non strenue bellaret , 
 Hector laudans se in Troianis diceret Diomedem ab eo deuictum esse . 
 Recte autem haec Fortitudo dicitur ciuilis : 
 quia inter conciues , 
 et notos quis maxime fugit 
 opprobria , 
 et quaerit honores . Videmus enim aliquos , 
 quum sunt in ignotis partibus , committere aliqua turpia , quae inter ciues et notos nullatenus attentarent . 
 Secunda Fortitudo dicitur seruilis , 
 et haec peior est , 
 quam prima : 
 ut cum aliquis non ut vitet opprobria , 
 vel ut consequatur honores : 
 sed timore poenae , 
 vel aliqua necessitate ductus aggreditur pugnam . Hoc modo multi Troianorum timentes Hectorem fortes erant . 
 Nam Philosophus ait Hectorem statuisse , 
 quod si quis Troianorum sine bello fugeret , 
 taliter aptaretur 
 quod non esset sufficiens fugare canes . 
 Ad hanc Fortitudinem inducunt populum Duces exercitus , statuentes poenam fugientibus , 
 faciendo foueas , 
 ne possit exercitus fugere , sed quadam necessitate bellare cogatur . 
 Hoc autem modo quidam Dux dicitur exercitum suum coegisse ad Fortitudinem . Nam , 
 cum nauigiis , 
 et cum toto suo exercitu transfretaret , 
 ne aliquis de suo exercito haberet materiam fugiemdi , 
 omnes naues confregit . 
 Tertia fortitudo dicitur militaris , 
 et haec est fortitudo experientiae . Milites enim propter experientiam 
 quam habent de bellis , 
 multa aggrediuntur , 
 quae videntur esse terribilia . 
 Nam ( ut dicit Vegetius in libro De re militari ) , 
 Nullus attentare dubitat , 
 quod se bene didicisse confidit . Videmus enim aliquos audientes solum strepitum armorum fugiunt , nescientes discernere 
 quae sunt periculosa in bellis , 
 et quae non . 
 Milites vero bellorum experti , confidentes de sua experientia , 
 et cognoscentes bellorum pericula , 
 aggrediuntur aliqua terribilia , 
 ut iudicentur esse fortes . 
 Non tamen propter hoc proprie fortes sunt , 
 nam cum adeo inualescit bellum , 
 quod excedat eorum experientiam , 
 in fugam conuertuntur . 
 Quarto Fortitudo dicitur furiosa . 
 Nam aliqui propter furorem , 
 et passionem in qua existunt , 
 aliquando aggrediuntur pugnam , 
 ita 
 ut iudicentur fortes : 
 non tamen proprie tales fortes existunt , 
 quia fortitudo vera aggreditur pugnam 
 ( ut Philosophus innuit ) non propter furorem , 
 sed propter bonum . 
 Immo si ex furore quis pugnam aggrediatur , inueniens resistentiam , 
 pugnam non sustinet ; 
 quia qui fit increpidus propter furorem , 
 tranquillato furore , 
 incipit timere , 
 et non sustinet bellum , 
 sed arripit fugam . Quinta Fortitudo est consuetudinalis . Aliqui enim , 
 quia in pluribus bellis fuerunt , 
 in quibus forte bene accidit eis , 
 ex hac consuetudine assumunt 
 quandam spem victoriae , 
 et accipiunt quandam audaciam bellandi . Tales ergo fortes esse videntur , 
 quia aggrediuntur pugnam , sperantes de victoria , 
 et non credentes aliquid mali pati : 
 non tamen vere fortes sunt , 
 quia si inueniant resistentiam , 
 et contra sperata malum aliquod patiantur , fugiunt . 
 Sexta fortitudo dicitur esse bestialis , 
 ut cum aliquis ignorans fortitudinem aduersarii , bellatur . 
 Ut puta si habitantes in septentrione sunt fortes , 
 et audaces , 
 in meridiano vero sunt debiles , 
 et timidi , aggredientes pugnam 
 cum septentrionalibus , credentes eos esse meridionales , 
 habent Fortitudinem bestialem . Sunt enim tales quasi bestiae insensatae aggredientes bellum , non cognoscentes aduersariorum potentiam . Septima Fortitudo dicitur virtuosa : 
 ut cum aliquis non coactione , vel furore , vel propter experientiam , 
 vel propter ignorantiam aggreditur bellum : 
 sed propter bonum , 
 et ex electione . 
 Reges ergo et Principes licet has maneries fortitudinum scire debeant , 
 ut cognoscant qualiter populus suus fortis est , 
 et quomodo possunt cum aduersariis bellare : 
 ipsi tamen debent esse fortes fortitudine virtuosa , 
 ut non exponant suam gentem periculis bellicis , 
 nisi habeant iusta bella , 
 et nisi videant magnum bonum patriae 
 vel regni , 
 quod ex tali bello consequi possit . 
