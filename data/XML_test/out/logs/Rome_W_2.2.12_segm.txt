Postquam in praecedenti capitulo diximus , 
 qualiter delinquitur circa cibum . 
 Restat dicere , 
 quomodo delinquitur circa potum . Dicebatur enim superius quod iuuenilis aetas 
 maxime est prona ad intemperantiam , 
 quare cum semper sit adhibenda cautela , 
 ubi maius periculum imminet , 
 in puerili aetate cauendum est 
 ne iuuenes efficiantur intemperati . 
 Temperantia autem circa tria est adhibenda : 
 circa cibum , potum , 
 et venerea . 
 Nam non solum cibus indebite sumptus intemperantiam causa , 
 sed etiam potus . Decet ergo iuuenes non solum esse abstinentes , 
 ut non efficiantur gulosi ex sumptione cibi : 
 sed etiam decet eos esse sobrios , 
 ut non efficiantur ebrii ex sumptione potus . 
 Vinum enim immoderate sumptum 
 ( quantum ad praesens spectat ) 
 tria mala causat . Primo , 
 quia venerea prouocat . 
 Cum enim corpore calefacto maior fiat incitatio ad actus venereos , 
 vinum 
 quod maxime calorem efficit immoderate sumptum , 
 incitat ad incontinentiam nimiam . 
 Ergo sumptio vini , 
 in quantum venerea prouocat , 
 tanto magis in aetate iuuenili quam senili cauenda est , 
 quanto illa aetas pronior est ad lasciuiam quam alia . 
 Secundum malum , 
 quod inducit nimia sumptio vini , est depressio rationis . Nam ascendentibus fumositatibus vini ad caput , 
 turbatur cerebrum : 
 quo turbato deprimitur ratio nostra quantum ad suos actus , 
 quia non possumus libere ratione uti . 
 Immoderata ergo sumptio vini in tantum impedit rationis usum , 
 in quantum turbat cerebrum . 
 Inde est ergo quod aliqui plus offenduntur 
 a vino quam alii : 
 quia habent debilius caput , 
 et citius turbatur eorum cerebrum . Prohibendi sunt ergo iuuenes a nimia sumptione vini , 
 quia propter debilitatem cerebri citius offenduntur a vino . Tertium malum quod ex vino consurgit , est lis 
 et dissensio : turbato enim cerebro ex nimia sumptione vini , et amisso usu rationis , 
 de facili prorumpitur in verba inordinata , 
 et consurgunt dissensiones et lites . 
 Immo quia consurgit ex inflammatione sanguinis , 
 vinum , 
 quod propter sui caliditatem inflammat sanguinem , 
 reddit hominem animosum et irascibilem : 
 quo facto 
 facilius prouocatur ad dissensiones et lites . Iuuenes ergo , 
 quia sunt amatores contumeliarum , 
 ut vult Philosophus 2 Rhetoricorum , 
 prohibendi sunt a nimia sumptione vini , 
 per quam quis ad lites 
 et contumelias prouocatur . In omni 
 ergo aetate cauendum est a nimietate cibi , 
 et ab immoderatione potus : 
 veruntamen 
 quia facilius adhaeremus iis , ad quae ab infantia assueti sumus , 
 decet omnes patres 
 et maxime reges et Principes solicitari circa regimen filiorum , 
 ut ab ipsa infantia sic regantur , 
 quod sint abstinentes 
 et sobrii . Viso , 
 qualiter iuuenes debeant se habere circa cibum et potum . 
 Restat videre , 
 quomodo se debeant habere circa venerea , 
 et circa coniugia contrahenda . 
 Oritur enim luxuria ex gula , 
 quasi filia ex matre . 
 Si ergo diximus , 
 iuuenes ipsos instruendos esse , 
 ne sint gulosi : 
 restat dicere , 
 quomodo instruendi sunt , 
 ne sint lasciui . Cum ergo omnis actus venereus , 
 excepto matrimonio , 
 sit contra rationis dictamen , 
 quia decet patrem sic solicitari erga filios , 
 ut sint virtuosi , 
 iuuenes continere nolentes , inducendi sunt 
 ut propria coniuge sint contenti . 
 In qua autem aetate debeant uti coniugio , 
 ostendit Philosophus 7 Poli’ dicens , 
 quod in muliere requiritur aetas decem et octo annorum , 
 in masculo sex et triginta : 
 in tali enim aetate 
 ( 
 secundum ipsum ) procreantur filii magis perfecti . 
 Sed quia vis generatiua 
 ( ut superius diximus ) est nimis corrupta , 
 sufficeret toto tempore augmenti , 
 quod durat communiter usque ad vigesimum primum annum , 
 abstinere iuuenes a carnali copula : 
 quod si infra tale tempus utantur coniugio , 
 prouocantur ad lasciuiam , 
 et impeditur eorum augmentum , 
 ut vult Philosophus in eisdem Poli’ . 
 Sic ergo utendum est coniugio , 
 si nostra vis concupiscibilis 
 non esset nimis corrupta : 
 quia tamen timendum est de corruptione concupiscibili , 
 si doctores puerorum percipiant iuuenes tantum tempus expectare non posse , 
 poterit illud tempus anticipari prout eis videbitur expedire . Qualiter autem se debeant habere iuuenes cum uxore iam ducta , 
 et quae sunt consideranda in uxore ducenda : supra , 
 cum egimus de regimine coniugali , diffusius diximus . 
