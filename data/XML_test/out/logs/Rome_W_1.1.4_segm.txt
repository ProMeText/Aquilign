Praemissis quibusdam praeambulis necessariis ad propositum , 
 quia respectu sequentis operis 
 ex facilitate modi tradendi reddidimus regiam maiestatem beniuolam , 
 ex ordine dicendorum reddidimus eam docilem , 
 ex utilitate reperta in eis reddidimus ipsam attentam , 
 restat dicere seriatim quae in hoc opere sunt dicenda . 
 Verum quia finis est principium agibilium principalius , 
 quam aliquod aliorum , 
 ut dicebatur supra , 
 ideo a fine et felicitate inchoandum est . 
 Cum ergo 
 secundum diuersos modos viuendi diuersi diuersimode sibi finem praestituant , 
 narrandi sunt modi viuendi , 
 et ostendendum est , 
 quomodo in eis felicitas est ponenda . Distinxerunt autem Philosophi ( ut patet ex 1 Ethicâ€™ ) triplicem vitam , 
 videlicet , voluptuosam , 
 politicam , 
 et contemplatiuam . 
 Videbant enim hominem esse medium inter superiora , 
 et inferiora : 
 est autem homo naturaliter medius 
 inter bruta quibus est superior , et substantias separatas 
 ( quas communi nomine vocamus angelos ) 
 quibus est inferior . 
 Tripliciter igitur poterit considerari homo : 
 Primo ut communicat cum brutis : 
 Secundo 
 ut est aliquid in se : 
 Tertio 
 ut participat cum angelis , 
 siue cum substantiis separatis . 
 Secundum has tres considerationes sumptae sunt a Philosophis praedictae tres vitae voluerunt enim 
 quod homini ut communicat cum brutis , 
 competit vita voluptuosa ; 
 ut est aliquid in seipso , 
 vita politica : 
 sed ut participat cum substantiis separatis , 
 competit ei vita contemplatiua . 
 Quilibet ergo vel viuit 
 ut bestia , 
 vel viuit ut homo , 
 vel viuit 
 ut angelus . 
 Nam 
 secundum vitam voluptuosam , 
 viuit ut bestia : 
 secundum ciuilem , viuit ut homo : 
 secundum contemplatiuam , 
 ut angelus . Distinxerunt ergo has tres vitas , 
 siue hos tres modos viuendi : 
 non tamen posuerunt , 
 nisi duplicem felicitatem : 
 nam in vita voluptuosa negauerunt esse felicitatem , quod et Theologi negant : 
 posuerunt enim felicitatem politicam , 
 et contemplatiuam : 
 ut dicatur quis felix politice ; 
 quando est felix ut homo , 
 habendo in se prudentiam , 
 quae est recta ratio agibilium : 
 dicatur felix contemplatiue , 
 quando est supra hominem , 
 et quando est felix non solum ut homo , 
 sed ut est in eo aliquid diuinum , 
 et aliquid melius homine . Perfectum igitur in agibilibus , 
 vocabant felicem politice : 
 sed perfectum in speculabilibus vocabant felicem contemplatiue , et appellabant ipsum , non hominem , 
 sed homine meliorem . 
 Nam agere et communicare in actionibus cum aliis , competit homini ut homo est : 
 sed speculari et cognoscere veritatem , 
 competit ei ut est in eo intellectus speculatiuus , 
 qui est aliquid diuinum , 
 et secundum quem communicamus cum Deo , 
 et cum substantiis separatis . 
 Unde ex 1 Politicorum patet , 
 quod quilibet vel est homo , 
 vel est homine peior , 
 et tunc est bestia : 
 vel est homine melior , 
 et tunc est quid diuinum et semideus . 
 Si autem est homo , 
 quia homo 
 ( ut ibi probatur ) est naturaliter animal sociale , ciuile , 
 et politicum , sequitur quod regatur secundum prudentiam , et viuat vita politica . 
 Si autem est bestia , 
 et homine peior ; 
 tunc non regitur ratione , 
 et prudentia , 
 sed regitur passione , 
 et viuit vita voluptuosa . 
 Sed si sit diuinus , 
 et homine melior , 
 tunc speculatur per sapientiam , 
 et viuit vita contemplatiua . 
 Tanta est ergo differentia inter prudentem in agibilibus , 
 et perfectum in speculabilibus , 
 quanta est 
 inter viuentem vita humana et politica , 
 et viuentem uita contemplatiua 
 et angelica . Dediti enim operabilibus , propter diuersitatem negociorum emergentium , turbantur erga plurima , et ut plurimum isti sentiunt passiones carnis : 
 dediti vero speculabilibus , 
 quodammodo ab his passionibus sunt abstracti . 
 Et quia viuere in carne , 
 et non secundum carnem , 
 est magis angelicum quam humanum , 
 felicem vita contemplatiua volunt Philosophi appellare , 
 non felicem politice 
 et ut hominem , 
 sed ut communicat cum substantiis separatis . 
 Sapientes igitur , 
 et viri speculatiui , 
 sunt maxime honorandi , 
 quia sunt supra hominem collocati . 
 Sic ergo de modis viuendi , 
 et de felicitatibus repertis in ipsis , Philosophi distinxerunt : 
 non tamen ad plenum , et per omnem modum potuerunt attingere veritatem . Nam licet vere dixerunt 
 quod in vita voluptuosa non est quaerenda felicitas , 
 ut infra clarius ostendetur : 
 de vita tamen politica , 
 quam Theologi vocant vitam actiuam , 
 et de vita contemplatiua non usquequaque vera senserunt : 
 crediderunt enim , 
 quod ex puris naturalibus absque alio auxilio gratiae posset 
 quis omnia peccata euitare , 
 et perfecte viuere 
 secundum vitam actiuam , 
 vel contemplatiuam . 
 Quod falsum est . 
 Nam ( ut supra tangebatur ) omnibus volentibus viuere recte , 
 necessaria est diuina gratia , 
 et maxime necessaria est Legibus , 
 et Rectoribus aliorum . Posuerunt 
 etiam vitam contemplatiuam esse in pura speculatione . 
 Quod est falsum . 
 Nunquam enim quis in tali vita perficitur , 
 nisi sit in eo amor Dei , 
 siue dilectio charitatis . 
 In his ergo non bene senserunt . 
 Quod autem vitam contemplatiuam dixerint esse potiorem , 
 quam vitam politicam et actiuam , 
 a Theologis et a veritate catholica non discordant . 
 His peractis , dicamus , 
 quod decet regiam maiestatem hos modos viuendi cognoscere , 
 et vitam voluptuosam fugere , 
 ne sit homine peior : 
 nam tales 
 ( ut dicitur 1 Ethicorum ) sunt vitam pecudum eligentes . Vitam autem actiuam 
 et contemplatiuam in se habere debet , 
 ut per vitam actiuam vacet aliis , 
 magnifica faciendo , 
 sibi subditos 
 recte regendo . Per vitam contemplatiuam vacet 
 sibi per internam deuotionem et Dei dilectionem , 
 in Dei amore proficiendo , 
 non enim vitam contemplatiuam ponimus in pura speculatione , 
 ut Philosophi sentiebant . 
 Unde si in speculatione diuinorum vita contemplatiua consistit , 
 hoc est , 
 prout ex tali speculatione intenditur interna deuotio , 
 et diuinus amor . Hanc autem internam deuotionem 
 tanto magis decet habere reges et principes , 
 quanto apud tribunal summi Iudicis reddituri sunt de pluribus rationem . 
 Quod maxime expedit regiae maiestati 
