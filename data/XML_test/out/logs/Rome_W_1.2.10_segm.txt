Philosophus in 5 Ethicorum distinguit duplicem Iustitiam , legalem , et aequalem . Legalis enim Iustitia est quid generale , 
 et quodammodo omnis virtus . 
 Iustitia vero aequalis , 
 est quid speciale , 
 et est quaedam particularis virtus . 
 Nam ex hoc est quis iustus legalis , 
 quia adimplet praecepta legis . 
 Sed ( ut dicitur primo Magnorum Moralium ) 
 lex praecipit actus omnium virtutum . 
 Praecipit enim lex operari fortia et temperata , 
 et uniuersaliter omnia quae dicuntur 
 secundum virtutes : 
 unde ibidem dicitur , 
 quod Iustitia legalis est perfecta virtus . Sic etiam Ethicorum 5 scribitur , 
 quod lex praecipit non derelinquere aciem , 
 neque fugere , 
 neque obiicere arma , 
 quod spectat ad fortitudinem . 
 Et praecipit non moechari , 
 quod pertinet ad temperantiam . 
 Et non percutere , 
 neque contendere , 
 quae sunt opera mansuetudinis . Lex igitur uniuersaliter iubet omnem virtutem implere , 
 et malitiam fugere . 
 Quare Iustitia legalis , 
 idest impletio legis , 
 est quodammodo omnis virtus . Iustitia autem aequalis , 
 est quaedam virtus specialis , 
 per quam redditur cuilibet 
 quod est aequum , 
 idest quod sibi debetur . Differentia autem harum Iustitiarum sic potest accipi . 
 Nam 
 ( ut scribitur Ethicorum 5 ) Iustitia est in ordine ad alterum : 
 prout igitur ciues habent ordinem ad se inuicem , 
 et ad rempublicam , 
 et ad legislatores seu ad ipsum Regem , 
 habet esse in eis Iustitia legalis , 
 et aequalis . 
 Nam in ipsis ciuibus , 
 ex eo quod habent huiusmodi ordinem , 
 vel quaeritur bonum commune , 
 vel bonum speciale et proprium . 
 Si quaeritur commune bonum : 
 sic est in eis Iustitia legalis . 
 Si autem quaeritur in ipsis aliquod bonum priuatum : 
 erit in eis Iustitia aequalis . Bonum enim commune resultat 
 ex omni bono ciuium : 
 res enim publica , et tota ciuitas melior est , 
 qualitercunque ciues boni sint . 
 Siue enim ciues sunt boni in se , 
 siue in ordine ad alios , 
 semper ciuitas melior est quae ex melioribus ciuibus constat : 
 et quanto pluribus modis sunt boni Ciues , 
 tanto magis est bona Ciuitas . 
 Leges igitur 
 quia intendunt commune bonum , 
 praecipiunt omnem modum bonitatis . 
 Esse igitur Iustum 
 secundum legem , 
 et implere legalem Iustitiam , est sequi omne bonum , 
 et fugere omne vitium , 
 et habere quodammodo omnem virtutem , propter quod legalis Iustitia dicta est quodammodo omnis virtus , quia exercet opera omnium virtutum . 
 Non est autem simpliciter legalis 
 Iustitia omnis virtus , 
 quia est virtus distincta a qualibet virtute . 
 Sed dicitur esse quodammodo omnis virtus , 
 quia non determinat sibi specialem Iustitiam . 
 Differt autem huiusmodi Iustitia a qualibet virtute in duobus : 
 nam licet eadem opera agat Iustus legalis , 
 quae agit fortis , 
 et temperatus : 
 non tamen aget 
 ea 
 secundum eandem intentionem , 
 vel 
 secundum eandem rationem formalem . Nam qui agit opera fortia , 
 quia delectatur in talibus , fortis est , et agens temperata , 
 quia delectatur in ipsis , temperatus est . 
 Sed agens talia , 
 non quia delectatur in eis , 
 sed quia ea lex praecipit , 
 et vult implere legem , 
 iustus legalis est . 
 Iustus ergo legalis , 
 per se , 
 et secundum quod homo , 
 delectatur in impletione legis . Si autem delectatur in operibus singularium virtutum , 
 hoc est ex consequenti , 
 prout omnia talia opera sunt a lege praecepta . Fortis autem , et temperatus , 
 vel perfectus 
 secundum virtutes alias , 
 per se et primo delectatur in operibus conuenientibus virtutibus , quibus ornatur . 
 Si autem delectatur in impletione legis , 
 hoc est ex consequenti , 
 prout agendo talia opera , 
 legem implet . 
 Ex ista autem differentia sequitur secunda : 
 nam cum fortis , 
 et temperatus delectetur in operibus talium virtutum , 
 secundum se virtutes illae perficiunt habentem eas , 
 et ut est aliquis 
 secundum se . 
 Sed iustus legalis , 
 quia delectatur in operibus illis , 
 prout implet legem , 
 Iustitia legalis non perficit hominem 
 secundum se , 
 sed perficit ipsum , 
 ut habet ordinem ad leges . 
 Leges autem traduntur 
 ab ipso Principe , 
 et sunt traditae ipsis ciuitatibus 
 subditis imperio Principis , 
 cuius est leges facere . Perfici ergo in ordine ad leges , 
 est perfici in ordine ad Principem , 
 cuius est legem ferre , 
 vel in ordine ad totam Ciuitatem , 
 cui lex imponitur . 
 Iustitia ergo legalis licet faciat illa eadem opera , 
 quae facit Temperantia , 
 et Fortitudo : 
 perficit 
 tamen ipsum habentem in ordine ad alium , 
 ut in ordine ad Principem , 
 vel ordine ad Ciuitatem : 
 non obstante quod Temperatia , 
 et Fortitudo , 
 et aliae virtutes huiusmodi perficiant habentem 
 secundum se . Patet ergo , 
 quomodo Iustitia legalis est quodammodo omnis virtus , et quod non determinat sibi specialem Iustitiam , sed agit opera specialium virtutum . 
 Iustitia vero aequalis non est omnis virtus , 
 nec agit opera singularum virtutum , 
 sed determinat sibi specialem Iustitiam , 
 eo quod in ea intenditur speciale bonum . 
 Nam licet qualitercunque ciuis bonus sit , 
 ex hoc resultet commune bonum , 
 et sit inde melior ciuitas , 
 et qualitercunque malus sit , 
 inde peior ciuitas : 
 non tamen ex quacunque bonitate unius ciuis per se , 
 et 
 secundum quod huiusmodi resultat bonitas alterius ciuis : 
 nec quaecunque prauitas unius ciuis per se loquendo infert malum alteri ciui . 
 Sed si in bonis exterioribus aliquis malus sit , 
 ut quod velit habere plus de iis , 
 quam eum deceat : 
 ex hoc infertur nocumentum aliis ciuibus : 
 quia si ille habet inde plus , 
 alii habent inde minus . 
 Iustitia ergo specialis , 
 per quam vitatur malum aliquod speciale , 
 prout ex malitia 
 unius ciuis infertur nocumentum alteri , 
 determinat sibi specialem materiam , 
 et habet esse circa haec bona exteriora , 
 in quibus ciues communicant . 
 Dicta est igitur haec Iustitia aequalis , 
 quia potissime innittitur aequalitati , 
 ut quod unusquisque in huiusmodi exterioribus bonis habeat quod aequum est . Inde est ergo quod haec Iustitia dicitur unicuique suum tribuere , 
 quia ius in quadam aequalitate consistit : 
 haec autem unicuique tribuit 
 quod iustum 
 vel aequum est . 
 Sic etiam dicitur unicuique tribuere quod suum est : 
 quia aequum est , 
 quemlibet possidere sua . 
 Si igitur haec Iustitia specialis aequalis dicitur , 
 et aequalitati intendit : 
 cum bona exteriora dupliciter ciues inaequaliter participare possint , 
 dupliciter erit huiusmodi particularis Iustitia . Accidit autem aliquos participare bona inaequaliter in commutationibus , 
 ut in emptionibus , 
 venditionis , mutationibus , et locationibus . Contingit enim in vendendo , emendo , locando , 
 mutuando , dare parum , et accipere multum , 
 vel etiam e conuerso , 
 quod sine inaequalitate esse non potest . 
 Rursus contingit inaequalitas in distributionibus , 
 quia aliquando aliqui plus laborantes pro Republica , 
 minus accipiunt : 
 immo haec Iustitia quodammodo deprauata est , 
 ut plurimum enim homines acceptatores sunt personarum , distribuentes honores indignis , 
 et repellentes dignos . 
 Erit igitur dupliciter specialis Iustitia , 
 commutatiua , et distributiua . 
 Omnis enim Iustitia , 
 siue sit legalis , 
 seu commutatiua , 
 seu distributiua , semper perficit habentem in ordine ad alium . Magis tamen Iustitia commutatiua , 
 et distributiua perficit habentem in ordine ad alium , 
 quam legalis . 
 Sed de hoc forte alibi erit locus . 
 Ad praesens autem in tantum dictum est , 
 quod declarata sunt illa tria , 
 quae in principio capituli proponebantur . Ostensum est enim , 
 quot sunt modi Iustitiae : 
 quia quaedam est Iustitia generalis , 
 quae dicitur legalis : 
 et quaedam specialis , 
 quae dicitur aequalis . 
 Et hoc dupliciter , 
 quia quaedam distributiua , quaedam commutatiua . Rursus declaratum est , 
 circa quae habet esse Iustitia , 
 quia Iustitia Legalis habet esse circa totam materiam moralem , et circa omnia opera virtutum : non secundum se accepta , 
 sed prout per ea est impletio legis . 
 Tertio ostensum est quomodo differt Iustitia a virtutibus aliis : 
 quia virtutes aliae magis perficiunt hominem in se : 
 Iustitia vero , 
 siue sit legalis , 
 siue distributiua , 
 siue commutatiua , perficit hominem in ordine ad alium . 
