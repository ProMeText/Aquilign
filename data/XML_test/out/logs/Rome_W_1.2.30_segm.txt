Credunt enim aliqui , omnia verba vel facta deseruientia iocis esse ociosa , 
 non tamen sic se habet . 
 Nam ociosum est illud , 
 quod caret debito fine ; 
 quicquid ergo de se est ordinabile ad debitum finem , 
 non est ociosum . 
 Ludus autem si sit liberalis , 
 honestus , 
 et modestus , 
 ordinari habet in bonum finem : 
 quia est quodammodo necessarius in vita . 
 Ideo dicitur quarto Ethicâ€™ quod videtur requies et ludus esse aliquid necessarium in vita . Sicut ergo sensus corporales , 
 ut visus , et auditus , 
 quia laborant in sentiendo , natura ordinauit somnum propter eorum requiem , 
 et est necessarius somnus in vita . 
 Sic quia studendo , vel negociis regni insistendo , 
 vel alia faciendo , 
 continue laboramus , 
 aliquae delectationes 
 si sint iocosae , 
 si sint moderatae , 
 et honestae , 
 non ociosae , 
 interponuntur curis , 
 et laboribus nostris . 
 Quare cum in talibus contingat peccare , 
 et bene facere , 
 oportet circa ipsos iocos dare virtutem aliquam , 
 per quam debite nos habeamus ad ludos . 
 In ipsis enim iocis quidam superabundant desiderantes omnino risum facere , 
 de quibus 4 Ethicorum dicitur , 
 quod magis conantur risum facere , quam decora dicere . 
 Huiusmodi autem sunt histriones , 
 quos Philosophus appellat bomolocos . 
 Philosophus enim tales assimilat auibus rapientibus , 
 praedam sacrificatam in templis Gentilium . 
 Sicut enim aues illae non curabant qualitercunque possent aliquid 
 de illa praeda capere : 
 sic volentes 
 omnino facere risum , 
 et prouocare alios ad cachinnum , 
 non curant qualitercunque possint capere dicta , 
 vel facta aliorum , 
 et conuertere ea in ludum , 
 et cachinnum . 
 Hi ergo superabundant ludis . Aliqui vero econtrario , deficiunt : 
 et hi vocantur duri , et agrestes . Huiusmodi autem sunt non sustinentes 
 aliquem ludum , nec dicentes aliquid ridiculum : 
 immo dicentibus sunt molesti . 
 Patet ergo 
 quid est iocunditas , vel eutrapelia , 
 prout est virtus , 
 et ut hic de ea loquimur , 
 quia est reprimens superfluitates ludi , 
 et moderans duritias . 
 Huiusmodi autem virtus habet esse tam circa moderationem duritiae , 
 quam circa repressionem superfluitatum in ludo : 
 non est tamen circa haec aeque principaliter , 
 quia virtus semper est principalius circa difficilius . Reprimere autem superfluitates ludorum est difficilius , quam moderare defectus . Habet enim ipse ludus quandam delectationem annexam , propter quam magis inclinamur , 
 ut sequamur delectationes iocosas , 
 quam ut fugiamus illas . 
 Viso quid est eutrapelia siue iocunditas , 
 et circa quae habet esse , 
 quia principalius est in reprimendo superfluitates ludi , 
 ex consequenti circa moderationem defectuum . 
 Restat ergo videre , 
 quomodo Reges , 
 et Principes decet esse iocundos . 
 Ut enim ex habitis patere potest , 
 semper extrema vituperantur ; 
 medium autem laudatur . 
 Huiusmodi autem medium , 
 quod est in virtutibus reprimentibus passiones et motus , 
 non est accipiendum 
 secundum rem , 
 sed quo ad nos . 
 Nam 
 ( ut in praecedentibus capitulis dicebatur ) aliquid est superfluum uni , quod est modicum alteri : 
 et econuerso . 
 Si igitur decet homines reprimere superfluitates ludorum , 
 magis hoc decet Reges et Principes : 
 immo oportet Reges , 
 et Principes adeo moderate uti iocosis delectationibus , 
 quod si hoc facerent personae communes , 
 viderentur esse durae et agrestes . 
 Non ergo intelligendum est Reges , 
 et Principes non debere recreare aliquibus solaciis , 
 vel aliquibus iocis : 
 sed quia ludi , 
 quibus uti debemus , 
 secundum Philosophum 4 Ethicorum , debent esse liberales et honesti , illis debent Reges , et Principes adeo moderate uti , 
 ut semper videantur maturi , et nullo modo appareant pueriles . 
 Ab ipsa enim infantia 
 connaturale videtur esse pueris delectari iocis . 
 Quare ludus si non sit moderatus et honestus , 
 aliquam puerilitatem videtur habere annexam . 
 Tanto igitur decet Reges et Principes moderate uti delectationibus ludorum , 
 quanto detestabilius est eos esse pueriles . 
 Amplius 
 ( ut patet ex habitis ) 
 ex hoc iocosa delectatio non est otiosa , et ordinatur in bonum finem , 
 quia interposita nostris curis , 
 quandam recreationem accipimus , 
 ratione 
 cuius ardentius insurgimus , 
 ut insistamus bonis operibus , quorum curam habere debemus . 
 Quare 
 cum iocus immoderatus , vel inhonestus distrahat nos a bonis operibus , 
 et a debitis curis : 
 tanto detestabilius est Reges , et Principes immoderate , 
 vel inhoneste uti delectationibus ludorum , 
 quanto cura boni communis , 
 quae spectat ad Principem excellentior est , 
 quam sit cura alicuius particularis boni . 
 Non ergo omnino prohibenda sunt verba , 
 vel facta iocosa , 
 si sint honesta et moderata : 
 et hoc magis et minus , 
 prout requirit diuersitas personarum . 
