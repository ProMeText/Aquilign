
                  
                   Diximus supra, Philosophum velle in 8 Polit’ Iuuenes a quartodecimo anno ultra assuefaciendos esse ad
                     labores fortes, ut ad labores militares et bellicosos. Quod concordat cum Vegetio de re militari dicente,
                     quod a tempore pubertatis assuescendi sunt iuuenes ad militares labores. Imo quia quae a iuuentute inchoamus,
                     nimis diligimus et delectamur in illis: si vult legislator ciues bellatores facere, et reddere ipsos aptos ad
                     pugnandum, potius debet praeuenire tempus quam praetermittere. Nam ut ait Vegetius, melius est ut iuuenis
                     exercitatus causetur aetatem nondum aduenisse pugnandi gratia, quam doleat praeteriisse. Est etiam specialis
                     ratio, quare oporteat iuuenes ab ipsa iuuentute assuescere ad artem bellandi: quia non parua nec leuis ars
                     esse videtur armorum industria. Nam siue equitem siue peditem oportet esse bellantem, quasi fortuito videtur
                     peruenire ad palmam, si caret industria bellandi. Tam enim in pedestri quam etiam in equestri pugna, sunt
                     multae adhibendae cautelae. Fatuum est quidem non prius, sed tunc velle addiscere bellare, quando imminet
                     necessitas pugnandi, ubi vita periculis mortis exponitur. Ut ergo bellatores habeant spatium addiscendi
                     singula, quae requiruntur ad bellum; ab ipsa pubertate assuescendi sunt ad opera bellica. Quare si legislator
                     ut Rex aut Princeps debeat committere bellum, viros exercitatos et bellatores strenuos debet assumere. Viso
                     in qua aetate assuescendi sunt qui debent effici bellatores ad actiones bellicas: videre restat, ex quibus
                     signis cognosci habeant homines bellicosi. Sciendum igitur viros audaceset cordatos utiliores esse ad bellum, quam timidos. Rursus, homines fortes et duros corpore, quia
                     potentiores sunt viribus, sunt magis eligendi ad opus bellicum. Amplius cum videamus aliqua animalia
                     bellicosa, aliqua vero timida: homines similiores animalibus bellicosis, utiliores videntur esse ad bellum.
                     Tribus igitur generibus signorum cognoscere possumus bellicosos viros. Primo quidem per signa, secundum quae
                     arguitur animositas et audacia. Secundo vero per signa, secundum quae ostenditur virilitas, et fortitudo
                     corporis. Tertio autem per signa, secundum quae conformamur animalibus bellicosis. Sunt autem signa, per quae
                     ostenditur animositas et strenuitas cordis, vigilantia oculorum, et erectio ceruicis. Ideo dicit Vegetius,
                     quod adolescens Martio operi deputandus debet esse vigilantibus oculis, et erecta ceruice. Signa vero, per
                     quae ostenditur fortitudo corporis et vires membrorum, sunt durities carnis, et compactio neruorum,
                     masculorum, et lacertorum. Nam secundum Philos’ 8 Polit’ opus bellicosum, et industria mentis, omnino
                     requirunt modum contrarium. Nam ut scribitur in 2 de Anima, molles carne aptos mente dicimus. Sed e contrario
                     dicimus, duri carne habentes compactos neruos, et lacertos, sunt virosi et fortiores corpore, sunt aptiores
                     ad pugnam. Signa vero conformantia nos animalibus bellicosis, sunt magnitudo extremitatum, et latitudo
                     pectoris. Videmus enim leones animalium fortissimos habere magna brachia, et latum pectus. Quando igitur in
                     homine videmus, quod sit vigilans oculis, erectus ceruice, durus in carne, compactus in neruis et musculis,
                     habens longa brachia, et latum pectus, debemus arguere ipsum esse bellicosum, et aptum ad pugnam. Tales ergo
                     quaerendi sunt bellatores, quia ut plurimum contingit eos esse aptos ad actiones bellicas.
               