Praeter Socratem et Phaleam fuit 
 quidam alius Philosophus nomine Hippodamus , 
 intromittens se de regimine ciuitatis , 
 statuens multa pertinentia 
 ad regimen ciuium . 
 Videntur autem quasi ad sex reduci quae statuebat circa huiusmodi regimen . Primo enim statuit quaedam pertinentia ad multitudinem et distinctionem ciuium . 
 Secundo determinat de distinctione possessionum . 
 Tertio de distinctione iudiciorum . 
 Quarto de distinctione iudicantium . 
 Quinto de modo iudicandi . Sexto et ultimo statuit quasdam leges tangentes diuersa genera personarum . Hippodamus autem statuens suam politiam , 
 primo intromisit se de multitudine 
 et distinctione ciuium , dicens 
 quod optima quantitas ciuium est circa decem millia virorum . 
 Hanc autem quantitatem distinxit in tres partes , 
 videlicet in bellatores , artifices , et agricolas . Volebat autem bellatores debere habere arma , 
 et non terram . Agricolas vero terram , 
 sed non arma . Artifices quidem nec terram nec arma . 
 Videtur enim homo 
 ( quantum ad praesens spectat ) tribus indigere , 
 videlicet victu , potu , 
 et cibo propter calorem naturalem consumentem huiusmodi radicale . 
 Secundo indiget domo , et vestitu , 
 et aliis artificis propter intemperiem aeris . Tertio indiget defensione propter hostes extrinsecos , 
 et propter seditiones , 
 et litigia , 
 quae possunt in ciuitate contingere . 
 Ad haec enim tria deseruiunt praedicta tria genera virorum . 
 Quia quantum ad victum satisfaciunt agricolae : 
 ut intelligamus per agricolas , 
 omnes colentes terras et vineas , 
 et uniuersaliter omnes pastores animalium . 
 Sed quantum ad domos , 
 et vestimenta , 
 et alia artificia satisfaciunt artifices . 
 Quantum vero ad defensionem deseruiunt bellatores . Sic ergo determinauit dictus Philosophus de multitudine 
 et de distinctione ciuium . 
 Secundo intromisit se et determinauit de distinctione possessionum , 
 diuidens totam regionem idest totum territorium ciuitatis in tres partes 
 videlicet in partem sacram , 
 communem , et propriam . Partem sacram attribuebat cultui diuino , 
 communem bellatoribus , 
 propriam agricolis . 
 Dicebat autem tunc territorium ciuitatis optime diuisum esse , 
 si pars tribueretur ministrantibus in templis diuinis , 
 quam appellabat sacram : 
 pars vero bellatoribus , 
 quam appellabat communem , 
 eo quod bellatores communi bono 
 ut defensioni patriae vacare debeant : 
 pars vero esse propria ipsis agricolis : artificibus quidem nullam partem tribuebat territorii , 
 eo quod ex arte sufficienter viuere possent : 
 nec etiam bellatoribus tribuebat territorium tanquam proprium , 
 sed solum tribuebat eis arma . 
 Dicebat autem debere esse aliquod territorium commune , de quo bellatores viuerent 
 quasi de communi aerario . 
 Tertio intromisit se de distinctione iudiciorum . 
 Dicebat enim omnia iudicia debere esse de tribus , 
 secundum quod de tribus litigant ciues : 
 videlicet de nocumento , 
 iniuria , 
 et morte : 
 quicunque enim iniustificat in alium , 
 vel iniustificat in res nocendo et damnificando ipsum : 
 vel in personam , 
 et hoc dupliciter , 
 vel dehonorando eam , 
 faciendo ei opprobria et vituperia : vel offendendo ipsam , 
 faciendo ei percussiones et vulnera . Iniustificationes autem quantum ad 
 res appellabat nocumentum : 
 sed iniustificationem 
 quantum ad honorationem personae vocabat iniuriam : offensionem quidem ipsius personae 
 quantum ad percussiones 
 et vulnera nominabat mortem , 
 quia talia ad mortem ordinantur , 
 eo quod omnis passio magis facta abiiciat a substantia . 
 Quarto intromisit se de distinctione iudicantium . 
 Dicebat enim debere esse duo genera iudicantium , 
 et duplex praetorium : 
 unum ordinarium , 
 in quo discuterentur causae : 
 et aliud principale , 
 ad quod reducerentur appellationes . Volebat quidem principale praetorium , 
 ut narrat Philosophus 2 Politicorum , 
 debere esse ex senibus electis : 
 ut si causae male iudicatae fuerunt in praetorio ordinario , 
 senes illi electi 
 et boni testimonii rectificant ipsas . Quinto intromisit se de modo iudicandi ; 
 volebat enim in utrisque praetoriis tam in principali quam in ordinario iudicia fieri debere sine collatione iudicum 
 inter se . 
 Dicebat autem quod audita causa quilibet iudex per se cogitaret , 
 et postea in pugillaribus scriptam adduceret suam sententiam : 
 ut si incusatus simpliciter condemnandus esset , 
 iudex simpliciter condemnationem scriberet : 
 si uero simpliciter absoluendus , 
 pugillarem portaret uacuum : 
 sed si aliquo modo condemnandus 
 et aliquo absoluendus , per scripturam determinaret illud . Philosophus autem 2 Politicorâ€™ 
 ubi positionem dicti Philosophi narrat , assignat , 
 quare Hippodanus sic statuit . Credebat quidem quod si iudices iuramento essent astricti 
 ut dicerent quod sentirent , 
 forte degenerarent timendo coram aliis dicere quod sentiunt . 
 Ideo ordinauit quod quilibet priuatim sententiam suam scriberet . 
 Sexto statuit quasdam leges , 
 tangentes diuersa personarum genera . 
 Statuit autem quatuor , 
 quarum prima tangebat sapientes , 
 secunda bellatores , 
 tertia tantum populum , 
 quarta principem . 
 Quantum ad sapientes statuit , 
 quod quicunque inueniret aliquid , 
 quod esset expediens ciuitati , 
 quod retribueretur ei debitus honor . 
 Quantum ad bellatores ordinauit , 
 quod filii eorum , 
 qui morerentur in bello facto pro defensione patriae 
 et pro bono ciuitatis , 
 acciperent cibum de aerario publico . 
 Tertio quantum ad totum populum statuit , 
 ut totus populus uidelicet tam bellatores 
 quam artifices et agricolae conuenirent 
 ad electionem principis : 
 nolebant enim 
 ( 
 ut apparet ex dictis suis ) 
 principem debere esse per haereditatem , 
 sed per electionem , 
 quam electionem toti populo attribuebat . 
 Quarto quantum ad principem electum statuit , 
 ut princeps principalem curam haberet de tribus , 
 videlicet de rebus communibus , 
 de peregrinis , et de orphanis . Appellabat autem orphanos uniuersaliter omnes personas impotentes , 
 non valentes per se ipsas sua iura conquirere . Spectat enim ad Regem et Principem , 
 qui debet esse custos iusti , 
 de rebus communibus , 
 et etiam de peregrinis , 
 et personis impotentibus specialem curam gere : 
 eo quod talibus alii de facili iniuriantur , 
 cum non possint defendere iura sua . 
