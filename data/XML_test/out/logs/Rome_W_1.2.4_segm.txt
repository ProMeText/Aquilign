Distinximus in praecedenti capitulo , 
 quod duodecim sunt Virtutes : 
 quarum una est in intellectu , ut Prudentia : 
 una in uoluntate , 
 ut iustitia : 
 quatuor in irascibili , 
 ut Fortitudo , 
 Mansuetudo , Magnificentia , 
 et Magnanimitas , 
 et sex in concupiscibili , 
 ut Temperantia , Liberalitas , 
 Honoris amatiua , Veritas , 
 Affabilitas , et Eutrapelia , 
 quas etiam in praecedenti capitulo enumerauimus . 
 Ne ergo aliquis crederet non esse aliquas alias bonas dispositiones praeter uirtutes enumeratas : decreuimus ostendere , 
 quod bonarum dispositionum 
 ( loquendo de bonis dispositionibus , de quibus locuti sunt Philosophi , 
 quia de aliis ad praesens non intendimus tractatum constituere ) quaedam sunt uirtutes , 
 quaedam ancillantes uirtuti , 
 quaedam praeparationes ad uirtutem , 
 quaedam supra uirtutem . 
 Large enim accipiendo uirtutem , 
 omnes huiusmodi bonae dispositiones , 
 uirtutes appellari possunt . 
 Nihilominus tamen quaedam bonae dispositiones ancillantur uirtuti , 
 ut bene consiliari , 
 et bene iudicare de consiliatis , 
 ancillantur Prudentiae : 
 qui ergo bene dispositus est ad hoc , 
 aptus est 
 ut sit prudens . Quaedam uero bonae dispositiones non sunt completa virtus , 
 sed sunt dispositiones ad virtutem , 
 ut Perseuerantia , et continentia : 
 quae 
 ( ut de eis Philosophus loquitur ) 
 non sunt completa virtus , 
 sed dispositio ad virtutem . 
 Nam ille perseuerare dicitur , 
 qui non cadit , 
 etiamsi non tentetur : 
 hoc autem etiam et non virtuosi aliquando habent , 
 qui non passionati , 
 non ruunt . 
 Continens autem dicitur , 
 qui passionatur 
 et habet passiones fortes , 
 tamen continet se , 
 et non cedit passioni , 
 sed rationi , 
 non ergo continens est plene virtuosus , 
 quia propter passiones fortes licet bene agat , 
 non tamen est ei delectabile bene agere . Continentia ergo , et Perseuerantia sic accepta , quamuis sint quaedam bona dispositio , 
 non tamen est virtus , 
 sed dispositio ad virtutem . 
 Sunt etiam quaedam bonae dispositiones , 
 quae sunt supra virtutem , 
 cuiusmodi est virtus diuina , 
 siue virtus heroica et superiusta , 
 de qua determinatur 7 Ethâ€™ . 
 Nam sicut aliqui homines sunt sicut bestiae , 
 et sunt mali ultra modum hominum : 
 sic aliqui sunt quasi diuini , 
 et sunt boni supra modum propter quod tales , 
 superuirtuosi dici possunt . 
 Huiusmodi autem uirtutem diuinam , 
 quae est quodammodo super virtus , maxime habere debent Reges 
 et Principes , 
 qui 
 ( ut dictum est ) semidii esse debent . 
 Quarto quaedam bonae dispositiones sunt ipsae uirtutes , 
 cuiusmodi sunt Prudentia , 
 iustitia , 
 et alia , 
 de quibus in praecedenti capitulo fecimus mentionem . 
 De omnibus ergo his quatuor suo loco dicemus . Determinabimus ergo de uirtutibus , 
 ostendentes , 
 quomodo Reges et Principes debent habere uirtutes . Determinabimus 
 etiam de adminiculantibus uirtuti , 
 et de dispositionibus ad uirtutem , 
 et de his quae sunt supra uirtutem , ostendentes , 
 quomodo Reges et Principes oportet talibus esse ornatos . 
 Sed primo de ipsis uirtutibus est dicendum . 
