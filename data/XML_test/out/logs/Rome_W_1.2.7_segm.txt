Viso quid est prudentia , 
 et ostenso quod per prudentiam 
 recte dirigimur in bonum finem , 
 in quem inclinant virtutes morales : 
 restat ostendere , 
 quod decet Reges , 
 et Principes esse prudentes . 
 Sunt autem 
 ( quantum ad praesens spectat ) tria quae maxime Rex attendere debet . 
 Primo enim spectat ad ipsum summe intendere , 
 ut sit Rex 
 secundum rei veritatem , 
 et non nomine tantum . Secundo studere debet , 
 ne suus principatus in tyrannidem conuertatur . Tertio studere debet , 
 ut naturaliter dominetur . Triplici ergo via 
 inuestigare possumus , quod decet Regem esse prudentem . Primo , quia sine prudentia non est Rex 
 secundum rei veritatem , 
 sed nomine tantum . Secundo , 
 quia sine ea de facili vertitur in tyrannum . 
 Tertio , 
 quia sine ipsa non potest naturaliter dominari . 
 Prima via sic patet . 
 Nam Rex est nomen officii , 
 et dignitatis . Est enim Regis officium , 
 ut suam gentem regat , 
 et dirigat in debitum finem . 
 Quod ipsum nomen Regis ostendit , 
 nomen enim regum a regendo sumptum est : 
 regere autem alios , 
 et dirigere ipsos in finem debitum , sit per prudentiam . 
 Unde dicitur Ethic’ 
 6 quod illos extimamus esse prudentes , 
 qui sibi et aliis possunt bona speculari 
 et prouidere . 
 Prudentia ergo est quidam oculus , 
 quo bonus 
 et debitus finis conspicitur . 
 Qui ergo hoc oculo caret , 
 non sufficienter videre potest ipsum bonum , 
 nec ipsum debitum finem , 
 in quem est populus dirigendus . 
 Sicut ergo sagittator non posset sufficienter sagittare , 
 siue sagittam in signum dirigere , 
 nisi ipsum signum videret : 
 sic nec Rex potest populum dirigere siue regere , 
 et ipsum in debitum finem dirigere , 
 nisi ipsum finem per prudentiam speculetur . 
 Si ergo sine prudentia nullus potest sufficienter gentem regere , 
 et ipsam dirigere in finem bonum et debitum , 
 sine ea nullus erit Rex 
 secundum rei veritatem , 
 et ut decet 
 licet forte sit rex appellatione et nomine . 
 Videtur enim quod vir sine prudentia positus in dignitate regia , 
 sit denarius aeneus , 
 vel plumbeus positus in computo mercatorum , 
 Mercatores enim cum ratiocinando computant , 
 aliquando 
 unum denarium aeneum vel plumbeum ponunt loco mille librarum : 
 quod ergo non valet unum ouum , repraesentat valorem magni precij . Denarius ergo ille magis est signum valoris , quam valeat . Sic si vir prudentia careat , et regia dignitate fungatur , 
 cum ipse parui valoris sic , 
 est loco magni precii : 
 magis ergo est signum regis , 
 quam sit Rex . 
 Ut igitur 
 sit Rex non solum nomine sed re , 
 decet ipsum habere prudentiam . 
 Secundo hoc decet eum , 
 ne de facili in tyrannum conuertatur . 
 Dictum enim est , 
 quod per prudentiam dirigimur in bonum finem , 
 in quem inclinant virtutes morales . Est enim prudentis , prouidere bona sibi et aliis , 
 et dirigere se et alios in optimum finem . 
 Si ergo aliquis prudentia careat , per quam dirigimur in optima bona 
 secundum veritatem , 
 de facili efficietur tyrannus : 
 quia diuitias et bona exteriora , 
 quae sunt bona optima secundum apparentiam , 
 credet esse optima simpliciter . 
 Immo quia imprudentes non cognoscunt nisi sensibilia bona , 
 cuiusmodi sunt diuitiae 
 et bona exteriora ; 
 prudentia carens , 
 quia non cognoscet , 
 non reputabit 
 nisi sensibilia bona , 
 et dimissis uirtutibus totum studium suum ponet , 
 ut affluat diuitiis , 
 et sensibilibus bonis . Efficietur ergo depraedator populi , dominabitur tyrannice , 
 non curabit qualitercunque possit pecuniam extorquere . Tertio decet Reges , 
 et Principes habere prudentiam , 
 quia sine ea non possunt naturaliter dominari . 
 Nam ( ut declarari habet 1 Polit’ ) 
 ex hoc est aliquis naturaliter seruus , 
 quia deficit intellectu , 
 et nescit seipsum regere . 
 Ex hoc autem naturaliter est Dominus , 
 quia viget intellectu et prudentia , 
 et nouit se 
 et alios in debitum finem dirigere . Hanc enim veritatem non solum approbant physica dicta , 
 sed etiam confirmant singula regimina naturalia . Videmus enim naturaliter homines dominari bestiis , 
 Viros foeminis , 
 Senes pueris . Homines naturaliter dominantur bestiis , 
 quia hominum genus viget prudentia : 
 bestiae enim prudentia et arte parum participant . 
 Sic etiam viri dominantur foeminis , 
 quia ( ut declarari habet 1 Politic’ ) foemina habet consilium inualidum . 
 Communiter enim foeminae deficiunt a virorum prudentia : 
 quod si reperiantur mulieres aliquae prudentiores viris , 
 hoc est 
 ut raro , 
 et in paucioribus ut plurimum . 
 Ergo foemina viro naturaliter debet esse subiecta , 
 eo quod naturaliter deficiat a viri prudentia . 
 Hoc etiam modo iuuenes naturaliter decet antiquioribus esse subiectos , 
 quia inexperti agibilium non sic abundant prudentia , 
 sicut alii . 
 Ubicunque igitur hoc naturaliter seruit , 
 et illud natureliter dominatur , semper principans pollet prudentia , a qua deficit qui naturaliter seruus existit . 
 Ut igitur Rex naturaliter dominetur oportet 
 quod polleat prudentia , et intellectu . Quot , 
 et quae oporteat habere Regem , 
 si 
