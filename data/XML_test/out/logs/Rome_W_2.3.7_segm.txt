Philosophus primo Politicorum ostendit , 
 quod ex alio et alio usu exteriorum rerum , 
 consurgit alia 
 et alia vita , 
 siue alius 
 et aliud modus viuendi . 
 Sicut enim videmus in animalibus et bestiis , 
 quod non omnes utuntur eisdem rebus , 
 nec omnes habent eundem modum viuendi ; 
 sic in hominibus habet esse . 
 Nam aliqua animalia viuunt ex herbis , 
 aliqua ex domibus vel fructibus , 
 aliqua vero ex raptu . Diuersi sunt 
 etiam modi viuendi animalium : 
 nam aliqua viuunt 
 ( ut ait Philosophus ) dispersa , aliqua gregalia idest sociata : 
 quaelibet enim sic viuunt , ut expedit ad sufficientiam vitae , 
 ut melius sibi possint cibum 
 et nutrimentum quaerere . 
 Homines etiam diuersimode utuntur exterioribus rebus , 
 et non eodem modo viuendi viuunt . 
 Distinguit enim Philosophus primo Politicorum quatuor vitas simplices , 
 vel quatuor modos viuendi , 
 ex quibus conbinatis resultant alii modi viuendi , 
 vel aliae vitae . Est enim vita quadruplex , 
 videlicet pascualis , venatiua , 
 piscatiua , et furatiua . Pascualem autem vitam ducunt viuentes ex agricultura , 
 vel ex animalibus domesticis : venatiuam autem , 
 viuentes ex syluestribus : 
 piscatiuam autem , 
 ex piscibus : 
 sed furatiuam vitam ducunt viuentes ex rapina et furto . 
 Contingit autem hos modos viuendi conbinare : 
 quia quidam viuunt pascualiter et venatiue : 
 quidam pascualiter et piscatiue : 
 quidam vero venatiue et furtiue : 
 quidam autem ex omnibus , 
 nam ex pascuis , 
 et piscibus , venationibus , 
 et furtis vitam quaerunt . 
 Horum autem modorum modus viuendi furtiuus omnino illicitus est , 
 alii vero modi possunt esse liciti . Viuere enim ex pascuis , 
 ut viuere ex agris , 
 et animalibus domesticis , 
 cuiusmodi sunt oues , et boues et caetera talia , licita sunt : 
 quia natura talia produxit , ordinans ea ad usum hominis : 
 semper enim imperfecta ordinantur ad perfectiora ; 
 ut aqua , et terra , 
 quae sunt inanimata , 
 ordinantur ad nutrimentum arborum , 
 et plantarum , 
 tanquam imperfecta ad perfectiora : arbores vero , 
 et plantae , tanquam insensibilia , 
 ordinantur ad nutrimentum animalium sensibilium : 
 omnia autem haec tam inanimata quam vegetabilia , 
 et sensibilia ordinantur ad nutrimentum 
 et sustentationem hominum . Propter quod bene dictum est 
 quod scribitur 1 Polit’ 
 quod natura dedit nobis talia , ordinauit enim ea ad usum 
 et dominium nostrum ; licitum est ergo sumere nutrimentum ex agris , et animalibus domesticis quare vita pascualis est licita . 
 Sic etiam venatiua 
 et piscatiua 
 de se non sunt illicita ; 
 quia enim homo naturaliter dominari debet 
 non solum animalibus domesticis , 
 sed etiam bestiis syluestribus , et piscibus ; 
 habet contra talia iustum bellum propter quod Philosophus 1 Politic’ vult venatiuam 
 et piscatiuam esse vitas licitas . 
 Ait enim , 
 quod hominum ad bestias 
 et ad alia animalia est iustum bellum ; 
 per se enim loquendo homines iuste possunt talia facere , 
 et ordinare 
 ea in usum proprium . Furtiua autem vita per se loquendo est illicita , 
 quia hominum ad homines per se non est iustum bellum . 
 Si enim homines aliqui contra alios iuste bellant , 
 hoc quasi per accidens , 
 inquantum illi aliquo modo forefaciunt 
 vel forefecerunt in ipsos . 
 Delinquit ergo homo offendendo hominem : 
 per se tamen loquendo , 
 non delinquit offendendo bestias . 
 Si autem in offensione bestiarum est delictum , 
 hoc est quasi per accidens , 
 inquantum talis offensa redundat in offensam hominis , 
 ut in offensam proprii possessoris . 
 Videtur tamen velle Philosophus , 
 quod non solum hominis ad bestias , 
 sed etiam hominis ad barbaros sit iustum bellum : homines enim barbari syluestres , 
 quia ab usu rationis deficiunt , 
 naturaliter debent esse subiecti hominibus pollentibus subtilitate et prudentia . 
 Videtur enim velle , 
 quia sapientes naturaliter debent dominari insipientibus , 
 iustum habere bellum contra ipsos , 
 si eis nolint esse subiecti . 
 Secundum quem modum loquendi , 
 ciues , 
 qui magis uigent prudentia et intellectu , 
 iustum habent bellum contra rusticos , 
 si recusent subiici illis . 
 Propter quod contra tales recusantes subiici , 
 quos dignum est esse subiectos , 
 secundum sententiam Philosophi sic intellectam , uidetur esse licita praedatiua uita ; 
 ut quod licitum esset non solum hos depraedari 
 et accipere sua , 
 sed eos 
 etiam accipere in praeda , 
 ex quo recusant facere quod tenentur . 
 Verum quia nulli est iniuria facienda , 
 per se loquendo , 
 vita furatiua 
 uel praedatiua debet illicita iudicari : 
 debet enim quis de proprio uiuere , 
 non de usurpatione alieni . 
 Quia igitur decet ipsos ciues , 
 et multo magis Reges , 
 et Principes uiuere uita uirtuosa ; 
 si uolunt domus proprias debite gubernare , 
 decet eos scire quot sunt uitae , 
 uel quot sunt modi uiuendi , 
 et qui illorum sunt liciti , 
 et qui illiciti : 
 quoniam nullus potest uirtuose uiuere , si possessionibus , 
 uel rebus exterioribus utatur illicite . 
