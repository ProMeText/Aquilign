Si considerentur dicta Philosophi in 1 Politicorâ€™ 
 omnes commutationes 
 quasi ad tria genera reducuntur . 
 Quarum una est commutatio rerum ad res : 
 ut frumenti ad uinum , 
 uel ad ordeum , 
 uel 
 ad alia supplentia indigentiam corporalem . 
 Alia est commutatio rerum ad numismata . 
 Tertia est numismatum 
 ad numismata : 
 ut cum denarii argentei commutantur in aureos , 
 uel econuerso , 
 uel numismata regionis unius commutantur in numismata regionis alterius . 
 Ut ergo sciamus quomodo huiusmodi commutationes oportuit introduci , sciendum quod si non esset 
 nisi communitas domus quae est communitas prima , 
 nulla commutatio esset necessaria . Nam in domo dominatur paterfamilias , 
 cuius est prouidere omnibus existentibus in domo , 
 quare omnis commutatio facta ad subiectionem domus fit a patrefamilias , 
 uel per se uel per procuratores intermedios , 
 nam ipsius patrisfamilias est totam indigentiam subleuare domesticam . 
 Sed cum eiusdem ad seipsum 
 non sit 
 nec emptio nec uenditio 
 nec commutatio , 
 bene dictum est quod dicitur 1 Politicorum 
 quod in prima communitate quae est domus , 
 manifestum est nullum esse opus ipsius commutationis igitur propter communitates alias est commutatio introducta . Sunt autem aliae communitates a communitate domus : 
 ut communitas vici , vel ciuitatis , vel totius regni , 
 et prouinciae , 
 vel etiam diuersorum regnorum , 
 aut diuersarum prouintiarum . 
 Aliquando enim indigentia ad vitam non inueniuntur in toto regno uno , 
 propter quod oportet discurrere aliquos per diuersas mundi partes , 
 et per diuersa regna , et regiones , 
 quaerendo aromata 
 et alia quae requiruntur ad vitam ; 
 propter enim diuersum aspectum syderum 
 et planetarum , 
 aliquibus abundant partes calidae quibus non abundant frigidae 
 et econuerso . Propter quod non solum oportet communicare 
 et conuersari ad inuicem homines unius vici , vel unius ciuitatis , aut unius prouinciae , 
 sed 
 etiam diuersarum prouinciarum , et regnorum ; 
 propter has ergo communitates introductae sunt illae tres species commutationum . 
 Nam et si ad communitatem vici , 
 vel ciuitatis , 
 aliquo modo sufficeret commutatio rerum ad res : 
 tamen ad communicationem 
 quod habetur in toto regno , 
 oportuit introduci commutationem rerum ad denarios , 
 et econuerso . 
 Rursus si in communicatione totius regni sufficeret commutatio rerum ad denarios , 
 et econuerso : 
 in commutatione tamen , quae est diuersorum regnorum , et prouinciarum , 
 oportuit introduci non solum commutationem rerum ad res , vel rerum ad denarios ; 
 sed 
 etiam denariorum ad denarios . Antiquitus enim homines 
 ( ut satis innuit Philosophus primo Politicorum ) 
 in simplicitate viuentes 
 quasi solum commutabant res ad res : 
 ut si unus abundabat in vino , 
 et alius in frumento , 
 commutabant vinum ad frumentum , 
 et per huiusmodi commutationem subueniebant sibi ad sufficientiam vitae . 
 Qui modus 
 ( ut ipse ait ) 
 adhuc reseruatur 
 apud multas Barbaras nationes , 
 quae non habentes denariorum usum , 
 solum res ipsas commutant . Hic autem modus forte in uno vico , 
 vel in una villa obseruari posset : 
 sed in toto uno regno , 
 vel in tota una prouincia , si prouincia illa esset magnae latitudinis , 
 commode obseruari non potest . 
 Nam vinum , frumentum , 
 et talia quibus indigemus ad vitam , 
 cum sint magni ponderis , 
 commode 
 ad partes longinquas portari non possunt . 
 Oportuit ergo inuenire aliquid quod esset portabile , 
 et quod esset pulchrum , 
 et utile , 
 pro quo inueniri possent victualia . 
 Huiusmodi autem maxime est argentum , 
 et aurum , 
 quae inter caetera metalla sunt pulchriora , 
 et sunt utilia , 
 et honorabilia : 
 ex eis enim possunt fieri vasa , quae sunt hominibus utilia , 
 quibus factis videtur utens illis esse in honore et gloria . 
 Primitus ergo inuentae fuerunt commutationes ad metalla solum secundum pondera : 
 ut volentes habere tantum vini , 
 oportebat dare tantum ponderis argenti , 
 vel auri , 
 vel 
 etiam alterius metalli , 
 ut placebat tunc temporis populis 
 et regibus instituere . 
 Sed quia difficile erat in omni emptione vel venditione , 
 semper ponderare metalla , 
 ut ementes et vendentes 
 absoluerentur ab huiusmodi pondere , 
 in ipsis metallis sculptum fuit signum aliquod , 
 ut imago principis , 
 vel aliquod aliud signum publicum , 
 per cuius inspectionem sciretur 
 quanti ponderis , 
 et quanti valoris esset metallum illud . Hoc ergo modo inuentus fuit denarius 
 et numisma , 
 qui est quasi quidam fideiussor noster , 
 pro quo statim secundum ipsius valorem 
 recipere possumus supplentia indigentiam vitae . 
 In toto ergo uno regno 
 ne nimis grauarentur homines commorantes in ipso , 
 cum ex una parte regni oportebat eos accedere ad aliam , portando secum victualia onerosa , 
 inuentus fuit denarius , 
 qui est de facili portatilis : 
 per cuius commutationem victualia inueniuntur . 
 Quare commutatio rerum ad denarios , et econuerso , 
 forte sufficeret in uno regno , vel in una prouincia : 
 sed quia in diuersis regnis diuersi dominantur , nec eisdem denariis utuntur commorantes in diuersis prouinciis , 
 praeter commutationem rerum ad res , 
 et rerum ad numismata , 
 oportuit inuenire commutationem numismatum ad numismata . 
 Patet ergo quot sunt commutationes , 
 et quomodo sunt inuentae , 
 et quae fuit necessitas inuenire denarios . 
 Decet ergo prudentem patremfamilias , 
 et doctum gubernatorem cognoscere , 
 quomodo ortae sunt tales commutationes , 
 et ad quid deseruiunt , 
 ut cognoscendo , melius sciat suae domui prouidere . 
