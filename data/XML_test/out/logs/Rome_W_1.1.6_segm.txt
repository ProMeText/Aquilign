Vulgus communiter non percipit , 
 nisi delectationes sensibiles : 
 et inde est quod communi nomine 
 ( ut communiter ponitur ) 
 solas delectationes maxime sensibiles , 
 cuiusmodi sunt delectationes , 
 tactus , et gustus , 
 absolute appellamus voluptates , 
 et delectationes , 
 cum tamen 
 ( simpliciter loquendo ) 
 delectationes intelligibiles , 
 et spirituales sine comparatione sint potiores , et excellentiores , 
 quam voluptates sensibiles . In huiusmodi autem voluptatibus sensibilibus non esse felicitatem ponendam , 
 triplici via venari possumus . 
 Quantum enim ad praesens spectat , felicitas tria importare videtur . Felicitas enim dicit perfectum , 
 et per se sufficiens bonum . Nam tunc dicimus aliquem esse felicem , 
 quando assecutus est id , 
 in quo consistit suum perfectum bonum . 
 Unde Philosophus 1 Ethicorum describens felicitatem , 
 ait , Felicitas est finis operatorum , 
 et perfectum , 
 et per se sufficiens bonum . 
 Ex hoc autem primo sequitur secundum , 
 videlicet , 
 quod felicitas sit aliquid 
 secundum rationem , 
 et ut ratio dictat . 
 Cum enim bona 
 secundum rationem , et secundum intellectum sint bona simpliciter , et perfecte , 
 bona vero 
 secundum sensum sint bona 
 secundum quid , 
 et ut nunc , 
 si felicitas ponitur esse perfectum bonum , oportet quod sit bonum 
 secundum intellectum , et rationem : 
 vel 
 ( quod idem est ) 
 oportet 
 quod sit tale bonum , 
 quale recta ratio prosequendi iudicet . 
 Ex his autem sequitur tertium , 
 videlicet , 
 quod felicitas consistat 
 in bonis animae , 
 non in bonis corporis . Cum enim corpus ordinetur ad animam , 
 sicut materia ad formam , 
 et sicut imperfectum ad suam perfectionem , 
 bona corporis sunt imperfecta respectu bonorum animae : 
 propter quod huiusmodi bona non dictat ratio sic prosequenda esse , 
 ut bona animae . Felicitas igitur , 
 ex 
 quo dicit bonum perfectum , dicit bonum secundum animam , 
 et secundum rationem . 
 Nam in operatione animae 
 secundum rationem , 
 consistit perfectum bonum humanum , 
 ut declarari habet 1 Ethic’ . 
 Cum igitur voluptates , 
 et delectationes sensibiles non sint bonum perfectum , 
 nec bonum 
 secundum animam , 
 et secundum rationem , 
 constat in talibus non esse felicitatem ponendam . Quod autem huiusmodi voluptates , 
 non sint bonum perfectum , et sufficiens , de leui patet . 
 Nam quod sic bonum est , satiat appetitum : 
 huiusmodi autem voluptates appetitum satiare non possunt , 
 ut in seipso quilibet experiri potest . 
 unde Philosophus 3 Ethi’ loquens de talibus delectationibus ait , 
 quod insatiabilis est delectabilis appetitus . 
 Secundo in talibus non est ponenda felicitas , 
 quia non sunt bona 
 secundum rationem , 
 sed magis sunt bona 
 secundum sensum , 
 bona enim 
 secundum rationem 
 quanto maiora sunt , 
 tanto magis reddunt rationem liberam , et expeditam . 
 Nam quod secundum rationem existit , 
 inconueniens est 
 quod rationem impediat : 
 sed huiusmodi delectationes sensibiles 
 si vehementes sint , 
 rationem obnubilant , 
 iuxta illud 3 Ethicorum . 
 Si tales delectationes magnae , 
 et vehementes sint , 
 cognitionem idest rationem percutiunt . Tertio non est ponenda felicitas in voluptatibus sensibilibus , 
 quia talia magis sunt bona corporis , 
 quam animae . 
 Cum enim corpus ordinetur ad animam , 
 et non econuerso : 
 si felicitas est finale bonum , 
 ad quod bonum alia ordinantur , 
 huiusmodi bonum non est ponendum in voluptatibus sensibilibus , 
 quae sunt bona corporis , 
 sed magis in operibus virtutum , 
 quae sunt bona animae . Possumus enim dicere , 
 quod licet sint delectationes aliquae licitae , et honestae , 
 eo quod ipsa opera virtutum Homini bono , et virtuoso magnam delectationem faciant : 
 nulla tamen delectatio est essentialiter ipsa felicitas , licet possit esse aliquid felicitatem consequens , 
 sed hoc declarare non est praesentis negocii . 
 Forte tamen de hoc aliquid infra dicetur . 
 Ad praesens autem scire sufficiat , 
 quod non decet aliquem hominem suam felicitatem ponere in delectationibus sensibilibus . 
 Est ergo detestabile cuilibet Homini ponere suam felicitatem in voluptatibus . 
 Sed maxime hoc est detestabile Regiae maiestati : 
 quod 
 etiam triplici via venari possumus . 
 Primo enim talia sunt detestabilia Regi , 
 quia ipsum maxime deprimunt . Secundo , 
 quia eum contemptibilem reddunt . Tertio , 
 quia esse ipsum 
 indignum principari faciunt . Dicebatur enim supra , 
 quod in vita voluptuosa conuenimus cum brutis , 
 et desiderantes sic viuere sunt vitam pecudum eligentes : 
 quanto ergo quis in altiori gradu existit , 
 tanto per hanc vitam magis deprimit . 
 Dictum est enim quod decet Principem esse supra Hominem , 
 et totaliter diuinum . 
 Nam 
 ( ut dicitur 5 Politicorum principatus debet respondere magnitudini , 
 et dignitati , 
 ut quanto quis maior Princeps existit , 
 tanto alios magis excellere debet in dignitate vitae , 
 et magnitudine bonitatis . 
 In tanto ergo gradu existens , 
 indignum est , 
 ut vitam pecudum eligat , 
 quia per eam valde deprimitur . Secundo hoc est detestabile Regi , quia seipsum contemptibilem reddit . 
 unde Philosophus 5 Politicorum ait , 
 quod maxime expedit Principibus , 
 esse moderatos in delectationibus corporibus . 
 Innuit enim ipse ibidem quod dantes se delectationibus talibus , 
 sunt similes dormientibus , et ebriis : 
 nam dediti huiusmodi voluptatibus , 
 usum rationis amittunt , 
 sicut dormientes , 
 et ebrii uti ratione non possunt . 
 Cum ergo 
 secundum eundem Philosophum non facile sit contemptibilis 
 qui sobrius , 
 sed qui ebrius , 
 nec qui uigil , 
 sed qui dormiens , decet Regiam maiestatem tales delectationes immoderatas fugere , 
 ne contemptibilis uideatur . Tertio decet Principem talia detestari , ne principari efficiatur indignus , 
 nam nullus eligit Iuuenes in Duces , 
 eo quod non constet eos esse Prudentes , 
 indignum est enim Puerum principari . 
 Sed ( ut dicitur 1 Ethic’ ) 
 differt autem nihil iuuenis 
 secundum aetatem , 
 aut secundum morem . 
 Sequens enim delectationes sensibiles , 
 dato quod sit Senex tempore , 
 quia est Puer moribus , 
 indignus est principari . Est ergo diligenter notandum , 
 quod sicut non differt esse Puerum aetate , et moribus : sic non refert esse Senem moribus et aetate , propter quod sicut si sit Senex tempore , 
 et Puer moribus , indigne principatur ; 
 sic si sit Puer aetatae , 
 et Senex moribus , 
 dignus est principari . 
 Non enim ait Philosophus 
 quod nemo eligat Iuuenes in Duces , 
 eo quod constet ipsos non esse prudentes , 
 sed eo quod non constet eos esse prudentes : 
 quare si constat eos habere mores seniles , et vigere Prudentia , 
 digni sunt principari . 
 Sit ergo conclusio capituli , quod , 
 ne Princeps deprimatur , 
 et ne contemnatur , 
 et ne 
 indignus sit principari , debet immoderatas voluptates despicere . 
 Quod non decet regiam maiestatem , 
