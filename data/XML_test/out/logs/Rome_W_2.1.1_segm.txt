Primi Libri est digesta materia : 
 quia ostensum est , 
 in quo Reges , et Principes debeant suam felicitatem ponere : 
 quas virtutes habere : 
 quas passiones sequi : 
 et quos mores debeant imitari . 
 Per haec enim quatuor , 
 sufficienter habetur , 
 qualiter quilibet debeat seipsum regere , 
 et qualis debeat in seipso esse . 
 Restat ergo dicere de regimine familiae , 
 siue de regimine ipsius domus . 
 Non enim sufficit , 
 quod Reges , et Principes sint boni in seipsis , 
 nisi sint boni quo ad alios , 
 et nisi sciant alios gubernare : 
 nec sufficit , quod Reges debite seipsos regant , 
 nisi regere sciant domum , 
 ciuitatem , et regnum . 
 In hoc ergo secundo libro determinabitur de regimine domus . 
 Sed cum familia domus sit communitas quaedam , 
 et sit communitas naturalis : 
 si de domo determinare volumus , 
 videndum est 
 quomodo se habeat homo adesse communicatiuum , 
 et sociale . 
 Sciendum igitur , 
 quod homo ultra alia animalia quatuor indigere videtur ex quibus quadruplici via venari possumus , ipsum esse communicatiuum 
 et sociale . Prima via sumitur ex victu , 
 quo homo indiget . Secunda ex vestitu , 
 quo tegitur . Tertia ex remotione prohibentium , per quam ab hostibus liberetur . 
 Quarta ex disciplina et sermone , 
 per quae instruitur . Sic enim imaginari debemus , 
 quod natura nihil facit frustra ; 
 ei ergo , 
 quod naturaliter fit , 
 naturalia sunt ea , 
 sine quibus non potest bene conseruari in esse . 
 Frustra enim natura ageret , 
 si res naturales nullo modo conseruarentur in esse , 
 sed statim , 
 postquam essent factae , esse desinerent ; 
 quare cum viuere sit homini naturale , omnia illa , 
 quae faciunt ad bene viuere , et sine quibus non potest sibi in vita sufficere , sunt homini naturalia : 
 inter alia autem , 
 quae faciunt ad sufficientiam vitae humanae , 
 est societas , 
 naturaliter ergo homo est animal sociabile . 
 Quod autem societas maxime faciat ad sufficientiam vitae humanae , 
 patere potest ex his quatuor supra enumeratis : 
 quibus homo , 
 aliter quam caetera animalia , 
 indigere videtur . Prima via sumitur ex ipso victu , 
 quo indiget . 
 Nam homo 
 inter caetera animalia habet meliorem tactum , 
 et meliorem complexionem . Ideo 
 inter omnia animalia indiget cibo diligenter , 
 et artificialiter praeparato . Natura enim animalibus aliis quasi sufficienter ministrat cibum : 
 ut animalibus non viuent bus ex rapina , 
 cuiusmodi sunt oues , boues , 
 et caetera talia , ministrat herbas et fructus ; 
 qui absque alia praeparatione sufficiunt ad nutrimentum . 
 Animalibus vero viuentibus ex rapina , 
 ut lupis , 
 leonibus , 
 et caeteris talibus , administratur nutrimentum ex caeteris animalibus , 
 quae naturaliter producuntur . 
 Quodammodo ergo omnibus aliis animalibus natura sufficienter praeparat nutrimentum . 
 Nam quia non habent complexionem ita puram , 
 et ita redactam ad medium , 
 ut homo , 
 non indigent cibo ita deputato , 
 ut ipse . 
 Quare cibaria aliorum animalium sufficiunt eis 
 ad vitam , prout sunt praeparata a natura absque alia artificiali decoctione vel praeparatione homo vero , 
 quia magis habet complexionem puram 
 et redactam ad medium , 
 indiget alimento praeparato et depurato . 
 Frumentum ergo , 
 quod a natura producitur , 
 et si esset sufficiens cibus animalibus aliis : 
 homini autem non est sufficiens cibus , 
 nisi praeparetur et depuretur ; ideo molitur , 
 et depuratum fit inde panis , et coquitur , 
 ut sit hominum congruus cibus . 
 Et quia ad haec omnia una sola persona non bene sufficit , 
 ideo 
 ut homo ratione victus sufficiat sibi in vita , indiget societate , ut unusquisque suppleat alterius defectum . 
 Et quod dictum est de frumento , 
 intelligendum est de cibariis aliis . 
 numquam cum homo existens solus sufficit sibi ad habendum congrua cibaria , 
 quae requiruntur ad vitam . 
 Bene ergo dictum est , 
 quod ex parte victus , 
 quo indigemus , 
 homo est naturaliter animal sociale . 
 Secunda via ad inuestigandum hoc idem , 
 sumitur 
 ex parte indumentorum , 
 quibus tegimur . 
 Nam sicut natura sufficienter aliis animalibus prouidere videtur in victu : sic videtur quod eis sufficienter prouideat in vestitu . Bestiae enim , et aues , 
 quasi naturale indumentum , habere videntur lanam , vel pennas . Homini autem non sufficienter prouidet natura in vestitu : 
 cum enim homo sit nobilioris complexionis quam animalia alia , 
 a frigiditate 
 et ab intemperie temporis magis habet offendi , 
 quam illa ; 
 quare cum habere victum et vestitum congruat 
 ad vitam humanam , 
 et nullus sibi sufficiat sine societate alterius , 
 sequitur 
 quod homo naturalem impetum habeat 
 ut sit animal sociale ; 
 necessaria ergo fuit communitas domus , et communitates aliae , 
 cuiusmodi sunt communitas ciuitatis , et regni , 
 ad hoc quod homines perfecte sibi in vita sufficiant . 
 Sed si haec sunt necessaria ad conseruandam hominis naturalem vitam , 
 viuere in communitate 
 et in societate est quodammodo homini naturale . 
 Tertia via ad inuestigandum hoc idem , 
 sumitur ex remotione prohibentium , 
 prout ab inimicis , 
 et ab hostibus defendimur . 
 Natura cum aliquibus animalibus ad sui tuitionem dedit cornua , 
 ut bubalis et bobus . Aliquibus vero dedit dentes , 
 ut lupis et canibus . Aliquibus dedit ungues , 
 ut ursis et leonibus . Aliquibus autem corporis agilitatem , 
 ut leporibus 
 et capreis . Sicut enim capreae et lepores 
 quia non per aliam viam possunt euadere mortis pericula nisi per corporis agilitatem 
 et per fugam , 
 ideo statim cum audiunt strepitum , 
 fugam arripiunt . 
 Sed natura homini , tanquam excellentiori animalium , 
 non dedit ad sui tuitionem cornua vel ungues : 
 sed dedit ei manum , 
 quae secundum Philosophum 3 de Anima , 
 est organum organorum . 
 Nam per manum omnia organa , 
 et quicquid ad defensionem facit , 
 fabricare valemus . 
 Quare si naturale est homini desiderare conseruationem vitae , 
 cum homo solitarius non sufficiat sibi ad habendum congruum victum 
 et vestitum , 
 et ad fabricandum sibi arma et organa , per quae a contrariis defendatur : 
 naturale est ei , ut desideret viuere in communitate , 
 et ut sit animal sociale . 
 Quarta via sumitur 
 ex parte sermonis et disciplinae , 
 per quam instruimur . 
 Nam alia animalia sufficienter inclinantur ad opera sibi debita ex instinctu naturae absque introductione aliqua praecedente : 
 ut aranea ex instinctu naturae debitam telam faceret , 
 si nunquam vidisset araneas alias texuisse . Sic etiam et hirundines debite facerent nidum , 
 si nunquam vidissent alias nidificasse . 
 Et canis ex instinctu naturae instruitur , qualiter se debeat habere in partu ; 
 si nunquam vidisset canes alias peperisse . Mulier autem cum parit , nescit qualiter se debeat habere in partu , 
 nisi per obstetrices sit sufficienter edocta . 
 Quia ergo homo non sufficienter ex instinctu naturae inclinatur 
 ad opera sibi debita , 
 natura dedit ei loquelam siue sermonem , 
 ut per sermonem homines se inuicem doceant , 
 et unus ab alio suscipiat disciplinam . 
 Et quia hoc fieri non potest , 
 nisi simul 
 cum aliis conuiuamus : 
 naturale est homini simul conuiuere cum aliis , 
 et esse animal sociale . 
 Unde et Philosophus 1 Politicorum 
 inter alias rationes , 
 quas tangit , probantes hominem naturaliter esse sociale animal , potissime innititur huic rationi , videlicet , 
 quod quis sermo est ad alterum ut ad socios , 
 ex quo natura dedit homini sermonem , 
 quem non dedit animalibus aliis , 
 sequitur hominem magis naturaliter esse animal sociale , 
 quam animalia cetera . 
 Quare si sic naturale est , hominem esse animal sociale : recusantes societatem , 
 et nolentes ciuiliter viuere , 
 ut supra in primo libro tetigimus , 
 et ut infra tangentur , 
 quasi non viuunt 
 ut homines ; 
 vel ergo hoc contingit eis , 
 quia deficiunt a modo humano , 
 et tunc sunt quasi bestiae ; 
 vel quia modum humanum excedunt , 
 cuiusmodi sunt viri contemplatiui , 
 et tunc sunt quasi dii . 
 Ideo dicitur primo Politicorum 
 quod eligens solitariam vitam , 
 non est pars ciuitatis : 
 sed aut est bestia , 
 aut Deus . 
 Ad literam enim , 
 eligentes non conuiuere aliis , 
 vel hoc est , 
 quia nimis sunt scelerati , 
 et non possunt societatem aliorum supportare , 
 et tunc sunt quasi bestiae ; 
 vel quia sunt nimis boni , 
 et volunt vacare contemplationi 
 et ocio , 
 et tunc sunt quasi diuini . Decet ergo omnes homines , 
 et maxime Reges et Principes diligenter aduertere , 
 quantum deseruiat societas humanae vitae : ut ad bene viuere sciant se , 
 et alios ordinare . 
