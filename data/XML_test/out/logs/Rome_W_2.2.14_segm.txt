Non sufficit scire , 
 qualiter iuuenes se habere debeant circa ludos , 
 gestus , 
 et vestitum ; 
 nisi sciuerint cum quibus sociis debeant conuersari . 
 Quanto autem ad praesens spectat , 
 quatuor videntur inesse ipsis iuuenibus , 
 ex quibus quatuor rationes sumi possunt , 
 quod maxime in iuuenili aetate fugienda sit puerorum societas . Iuuenes enim primo sunt molles , 
 et ductiles . Secundo sunt passionum 
 insecutores , 
 et proni ad malum . 
 Tertio sunt nimis amatores societatum . 
 Quarto sunt nimis creditivi . 
 Prima ergo via ad ostendendum maxime competere iuuenibus , 
 fugere societatem prauam , sumitur ex eo quod iuuenes sunt nimis molles 
 et ductiles . 
 Anima enim ut plurimum sequitur complexiones corporis : 
 nam quia nostra cognitio incipit a sensu , 
 et sensibilia sunt nobis magis nota ; 
 ideo ut plurimum homines sequuntur appetitum sensitiuum . Appetitus autem sensitiuus est virtus organica siue corporalis . 
 Quare oportet talem appetitum sumere modum , 
 et mensuram ex ipso corpore . 
 In illa ergo aetate , 
 in qua quis habet corpus molle , 
 et magis ductile : 
 est magis mollis 
 et magis ductilis 
 secundum appetitum . 
 Quare cum mollia et ductilia facilius recipiant impressionem ex iis ex quibus coniunguntur , quam dura , pueri et iuuenes 
 quia sunt magis molles et ductiles quam adulti , 
 facilius imprimuntur eis mores sociorum in aetate iuuenili , 
 quam in alia . 
 Maxime ergo tunc prohibendi sunt a societate praua . 
 Secunda via ad inuestigandum hoc idem , 
 sumitur ex eo quod iuuenilis aetas maxime est prona ad malum , 
 et insecutiua passionum . 
 Nam de facili quis inducitur ad illud , 
 ad quod est pronus . 
 Si ergo iuuenes sunt proni ad malum , 
 ut patuit cum determinauimus de moribus iuuenum ; 
 maxime in iuuenili aetate cauendum est a societate praua . 
 Tertia via ad probandum hoc idem , 
 sumitur ex eo quod iuuenes sunt nimis amatores amicitiae . 
 Nam ( ut dicitur secundo Rhetoricorum , 
 Iuuenes sunt amici 
 et amatores sodalium magis , 
 quam aliarum aetatum : 
 quia gaudent in conuiuendo . 
 Si enim illa aetas maxime delectabilia prosequitur : 
 cum valde delectabile sit conuiuere amicis , 
 aetas illa gaudet conuiuere in societate , 
 et amicari sodalibus . In iuuenili ergo aetate maxime cohibendi sunt iuuenes a societate praua : 
 quia tunc maxime se conformant moribus sociorum , 
 eo quod maxime diligant in societate viuere . Delectatio enim est ex coniunctione conuenientis cum conuenienti . 
 Nullus ergo gaudet in societate viuere , 
 nisi gaudeat se sociis conformare . 
 Quarta via sumitur 
 ex eo quod iuuenes sunt nimis creditiui . 
 Delectationes enim sensibiles illicitae licet simpliciter sint prauae 
 et fugiendae : 
 possunt tamen esse bonae 
 secundum apparentiam . 
 Iuuenes ergo 
 quia de facili credunt , 
 et non habent perfectum rationis usum , 
 de facili inducuntur a sociis , 
 et de facili persuadetur eis , 
 ut credant bona sensibilia esse sequenda . 
