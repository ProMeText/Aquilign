Quadruplici via venari possumus , 
 tyrannidem esse pessimum principatum . 
 Prima sumitur ex eo quod tale dominium maxime recedit 
 ab intentione communis boni . 
 Secunda , 
 ex eo quod est maxime innaturale . 
 Tertia , 
 ex eo quod est efficacissimum ad nocendum . Quarta , 
 ex eo quod impedire habet maxime bona ipsorum ciuium . Prima via sic patet . 
 Quia si dominatur Rex , 
 non receditur ab intentione communis boni ; 
 eo quod Rex non est , 
 nisi sit virtuosus , 
 et nisi intendat commune bonum . 
 Unde 3 Polit’ dicitur , quod principari talem , est quasi partiri principatum in multos . Vel ( quod idem est ) 
 est quasi principari multitudinem , 
 eo quod in tali principatu intendatur bonum multorum . 
 Sic etiam si dominentur plures , 
 quia diuites , 
 vel quia creduntur virtuosi , 
 vel si dominetur totus populus , 
 dato quod sic dominantes non intenderent 
 nisi bonum proprium , 
 non omnino recederent ab intentione communis boni , 
 eo quod plures essent sic principantes : 
 omne autem bonum plurium , est quodammodo bonum commune . 
 Sed si tyrannus dominetur , 
 cum unus sit dominans , 
 et non intendat nisi bonum proprium ; omnino receditur ab intentione communis boni . Principatus ergo quia non est rectus 
 nisi sit quodammodo 
 quid diuinum , 
 et quia in eo principaliter 
 debet intendi bonum commune 
 quod est diuinius quam aliquod singulare ; 
 tanto tyrannis est principatus peior , 
 quanto in eo plus receditur ab intentione communis boni . Hanc autem rationem tangit Philosophus circa principium 4 Politicorum 
 ubi ait , 
 quod sicut Regnum est optima et dignissima politia , 
 sic tyrannis est pessima : 
 cuius causa est 
 ( 
 ut ibi dicitur ) 
 quia tyrannis plurimum distat a politia , 
 idest a communi bono . Secunda via ad inuestigandum hoc idem , sumitur ex eo quod tale dominium maxime est naturale . 
 Nam illa est naturalis operatio erga aliquid , 
 quando sic agitur 
 ut est aptum natum agi : 
 quare tunc regnum naturaliter agitur , 
 quando homines existentes in ipso sic reguntur 
 ut sunt apti nati regi : 
 homo autem quia libero arbitrio et ratione participat , 
 tunc naturaliter regitur 
 et ut est aptus natus regi , 
 quando voluntarie seruit 
 et libere obedit : 
 quare quanto dominium aliquorum magis est inuoluntarium , 
 magis 
 debet dici in naturale : tyrannis igitur est pessima , 
 quia maxime est inuoluntaria , 
 et maxime contra naturam , eo quod sit maxime subditorum afflictiua . 
 Hanc autem rationem tangit Philosophus in eodem 4 Politicorum 
 ubi ait , 
 tyrannidem esse pessimum principatum , 
 quia nullus liberorum voluntarie sustinet principatum talem . 
 Tertia via sumitur ex eo quod talis principatus est efficacissimus ad nocendum . 
 Nam sicut principatus Regis eo quod sit maxime unitus , 
 est efficacissimus ad proficiendum : 
 sic tyrannis efficacissima ad nocendum . Monarchia enim 
 quia ibi dominatur unus , 
 et est ibi virtus unita , ideo vel est optima , vel est pessima : 
 nam si monarchia habet intentionem rectam , 
 tunc est Rex et est optimus principatus : 
 quia propter unitatem virtutes potest multa bona efficere : 
 si vero monarchia habet intentionem peruersam , 
 tunc est tyrannus 
 et est pessimus , 
 quia propter suam unitam potentiam potest multa mala efficere . 
 Hanc autem rationem tangit Philosophus quinto Politicorum 
 ubi ait , 
 tyrannidem esse oligarchiam extremam idest pessimam : 
 quia est maxime nociua subditis . 
 Quarta via sumitur 
 ex eo quod per tale dominium impediuntur maxima bona ipsorum ciuium . 
 Tyrannus enim non solum procurat mala eorum 
 qui sunt in regno , 
 sed 
 etiam satagit impedire eorum maxima bona . Tangit autem Philosophus 5 Polit’ tria maxima bona , 
 quae satagit impedire tyrannus , 
 videlicet pacem , virtutes , 
 et scientias . 
 Tyranni enim nolunt ciues habere pacem et concordiam adinuicem : 
 rursus nolunt eos esse magnanimos 
 et virtuosos : 
 nec etiam volunt ipsos esse sapientes 
 et disciplinatos . 
 Quare autem tyranni praedicta bona impediunt in ciuibus ; infra dicetur . 
 Sufficiat autem ad praesens scire , 
 tyrannidem esse pessimum principatum propter rationes tactas . 
 Quod autem reges summo opere cauere debeant , 
 ne principentur principatu tyrannico , 
 videre non est difficile . Nam tanto peior est Princeps , 
 quanto peiori dominio principatur : quare si omnem diligentiam adhibere debet Rex 
 ne sit pessimus , 
 summe curare debet 
 ne dominetur 
 per tyrannidem 
 qui est pessimus principatus . 
