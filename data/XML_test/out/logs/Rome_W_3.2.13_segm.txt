Quoniam hunc librum composuimus propter eruditionem Regum et Principum , 
 ut recte et debite gubernent populum sibi commissum : 
 cum deuiare a recto regimine sit tyrannizare , 
 et iniuriari subditis , 
 et non intendere commune bonum ; 
 licet pluribus viis ostenderimus per iam dicta detestabile 
 et periculosum esse regiae maiestati tyrannizare , 
 et non recte gubernare populum : 
 non piget adhuc nouas vias adducere ad ostendendum hoc idem . 
 Volumus autem declarare in hoc capitulo 
 quod quia multis de causis subditi insidiantur tyrannis , 
 et quia valde est periculosa vita tyrannica 
 et deuiatio a recto regimine , reges cura peruigili studere debent , 
 ne delinquentes rectum gubernaculum , tyrannizent . 
 Narrat autem Philosophus 5 Polit’ sex causas , 
 quare subditi tyrannis insidiantur . 
 Prima est propter timorem . 
 Nam multi pusillanimes existentes , 
 cum nimis timent , 
 et non credunt se posse euadere , 
 quasi desperantes inuadunt alios , 
 et efficiuntur probi . 
 Unde et prouerbialiter dicitur , 
 quod nimis fugans timidum , vi compellit esse audacem . Sic etiam et alia animalia 
 quasi communiter timent hominem , 
 et nisi crederent se laedi ab eo , raro 
 aut nunquam inuaderent ipsum : bestiae ergo 
 ut plurimum timore compulsae insidiantur homini et inuadunt eum : 
 hoc ergo modo multotiens subditi insidiantur tyranno , 
 et perimunt ipsum tyrannum , 
 timentes se offendi ab eo . 
 Secunda causa propter quam subditi tyranno insidiantur , 
 est iniuria quam passi sunt ab ipso : 
 naturale est enim desiderare vindictam , 
 propter quod Homerus dicebat , 
 iram dulciorem esse melle , 
 quia est appetitus poenae in vindictam : 
 quia ergo sic est delectabile vindictam exposcere , 
 multi insidiantur tyranno , 
 et propter vehementem iram aliquando inuadunt ipsum volentes latas iniurias vindicare . Tertio insidiantur aliqui tyranno , 
 et aliquando perimunt ipsum : 
 quia ut plurimum tyranni faciunt ea per quae se contemptibiles reddunt . 
 Nam cum non quaerant bonum commune , 
 sed delectationes corporis , 
 ut plurimum non sunt sobrii sed gulosi , 
 vel non sunt casti , 
 sed dant operam venereis : 
 et quia hoc agentes se contemptibiles reddunt , 
 de facili inuaduntur . 
 Exemplum horum recitat Philosophus 5 Politicor’ 
 ubi habemus de Sardinapalo rege , 
 qui spreto communi bono totum se dedit venereis . Quidam vero dux contemnens eum , 
 eo quod vitam pecudum elegisset , inuasit , 
 et peremit ipsum . Sic etiam Dionysius posterior tyrannizans , 
 et curans magis de gula quam de bono communi , 
 contemnebatur a subditis , 
 eo quod quasi semper esset ebrius : 
 quidam enim nomine Dion videns ipsum quasi semper esse ebrium , 
 propter despectionem insurrexit in ipsum . 
 Quarto hoc fieri contingit propter honorem 
 aut propter lucrum adipiscendum . 
 Nam cum honor et gloria 
 inter bona exteriora sint bonum maximum , 
 multi videntes tyrannum non quaerere nisi honorem 
 et gloriam propriam , 
 et non honorare subditos , 
 et non quaerere commune bonum , 
 volentes adipisci honorem 
 et gloriam quam conspiciunt in tyranno , inuadunt eum , 
 et perimunt ipsum . Sic etiam quia multi reputant pecuniam esse maximum bonum , 
 videntes tyrarannum non intendere nisi ad lucrum proprium , 
 et ad congregandam pecuniam inuadunt ipsum , 
 et accipiunt thesauros eius . 
 Unde dicitur 5 Polit’ 
 quod quidam tyrannos inuadunt , 
 videntes lucra magna , 
 et honores magnos existentes in ipsis . 
 Quinto fiunt insidiae tyrannis ab aliquibus , 
 non ut possideant monarchiam , 
 sed ut videantur facere actiones aliquas singulares . Volunt enim aliqui esse in aliquo nomine 
 vel in aliqua fama , 
 ideo 
 ut nominentur faciunt aliquid mirabile 
 et aliquod singulare factum : 
 et quia insurgere contra tyrannum reputant populi valde 
 stupendum , ideo contra ipsum insurgunt . 
 Sed tales , 
 qui propter hanc causam facientes 
 impetum in tyrannum 
 ( ut ait Philos’ ) 
 sunt paucissimi numero , 
 supponi oportet eos nihil curare , 
 ut saluentur . 
 Sexto contingit aliquos insidiari tyrannis 
 et perimere ipsos , 
 ut liberent patriam ab oppressione eorum . 
 His ergo de causis fiunt insidiae contra tyrannum . 
 Ne ergo fiant insidiae contra regiam maiestatem , 
 et ne Rex semper dubitet 
 ne perimatur a subditis : 
 summa diligentia cauere debet , 
 ne conuertatur in tyrannum . 
 Nam si non iniuriatur subditis , 
 si est continens 
 et sobrius , et non eligit vitam bestialem et contemptibilem , 
 si honorat insignes , 
 et alios existentes in regno ut requirit eorum status ; 
 non depauperet 
 nec opprimat eos , 
 et in omnibus se habet non ut tyrannus , 
 sed ut verus rex : 
 inducit omnes existentes in regno ad amorem eius , 
 et tollit ab eis omnem materiam et causam quare insidientur ipsi . 
