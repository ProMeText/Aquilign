Si considerentur dicta Philosophi 2 Politicorum , 
 quantum ad praesens spectat , 
 possumus triplici via venari , 
 quod non oportet possessiones aequatas esse , 
 ut Phaleas statuebat . 
 Prima via sumitur ex parte procreationis filiorum . 
 Secunda , 
 ex parte iniuriarum . 
 Tertia , 
 ex parte virtutum , 
 quas decens est habere ciues . Prima via sic patet . 
 Nam ad rectum regimen ciuitatis 
 non potest imponi lex , 
 ut ciues habeant possessiones aequatas , 
 nisi statuatur 
 quod habeant aequales filios : 
 frustra enim ponitur lex quae conseruari non potest . 
 Nam 
 secundum Philosophum 4 Politicorum non solum debet esse cura quod leges instituantur , 
 sed etiam quod legibus obediatur , 
 et quod leges obseruentur . 
 Quare si singuli ciues possessiones aequatas habeant , 
 et unus habeat plures filios quam alter , 
 succedentibus filiis in haereditates parentum soluta erit lex Phaleae . 
 Quare non habebunt possessiones aequales . 
 Cum ergo quanto aliquid in plures partes diuiditur , 
 tanto minus percipiat unusquisque de illo , 
 esse non potest , 
 quod semper ciues habeant possessiones aequatas , 
 nisi totidem filii procedant ab uno ciuium , quot procedunt ab alio : 
 sed quia aliqua connubia sunt omnino sterilia , aliqua vero sunt foecundiora quam alia , non est possibile 
 statuere in ciuitate omnes ciues habere aequalem numerum filiorum . 
 Propter quod ex parte procreationis prolis manifeste ostenditur praedictam 
 legem non esse congruentem ; 
 eo quod congrue obseruari non possit . 
 Secunda via sumitur ex parte iniuriarum , 
 quae possunt in ciuitate consurgere , 
 quas legislator summo studio cauere debet . 
 Spectat enim ad principem , 
 omnem 
 curam habere 
 ne ciues sint insolentes , 
 et ne sibi inuicem iniurias inferant : 
 sed si in ciuitate statuitur pauperes aequari diuitibus in possessionibus , 
 accipiendo magnas dotes ab eis , 
 et non dando dotes illis , contingit multotiens diuites fieri pauperes , 
 et econuerso . 
 Nam si diuites aliqui plures habent filios quam pauperes , 
 diuiditur possessio diuitum in plures partes , 
 quam pauperum : 
 et filii diuitum pauperiores erunt , 
 quam filii pauperum . 
 Ex hoc autem dupliciter contingent iniuriae , 
 et iurgia in ciuitate . 
 Primo quia pauperes cum ditantur nesciunt fortunas ferre , 
 ut plane ostendit Philosop’ 2 Rhet’ . Iniuriabuntur ergo aliis . Filii enim pauperum inflati , 
 eo quod videant se plus aliis in diuitiis abundare , iniustificabunt in eos , et fient iniuriae in ciuitate . Rursus , 
 huiusmodi iniuriae et contumeliae orirentur 
 inter ciues non solum ex parte filiorum pauperum , 
 sed etiam ex parte filiorum diuitum : 
 quia ut dicitur 2 Polit’ 
 opus est ad pacem ciuitatis filios diuitum non esse insolentes . 
 Quare cum filii diuitum 
 ut plurimum sint magnanimi 
 et magni cordis 
 si videant 
 se esse despectos 
 et pauperes exaltatos non valentes se continere , 
 fient insolentes , 
 et turbabunt alios . 
 Tertia via ad ostendendum legem Phaleae non esse decentem de aequatione possessionum , 
 sumitur ex parte virtutum quas decet habere ciues : 
 decet enim ipsos esse liberales et temperatos : 
 non ergo bene dictum est quod ad bonum regimen 
 ciuitatis 
 sufficit ciues habere possessiones aequatas , 
 nisi aliquid determinetur de quantitate possessionum illarum : 
 possent enim ciues adeo modicas possessiones habere , 
 quod oporteret 
 eos 
 ita parce viuere quod opera liberalitatis 
 de facili exercere non valerent . Rursus habendo possessiones aequatas possent 
 ita abundare in eis , 
 et adeo deliciose viuere , 
 quod non contingeret ipsos temperatos esse . 
