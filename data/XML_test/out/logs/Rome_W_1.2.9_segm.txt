Anima in sedendo , 
 et quiescendo sit prudens , 
 ut vult Philosophus 7 Physicorum . 
 Reges ergo et Principes , 
 si desiderant esse prudentes , 
 non debent vanitatibus intendere : 
 sed maiorem partem vitae suae debent expendere in cogitando quae possunt esse regno proficua . 
 Quod non sic intelligendum est , 
 ut nullas recreationes corporales habere debeant , 
 sed debent eis adeo moderate uti , 
 ut non impediantur in regimine regni sui . 
 Seipsos ergo poterunt prudentes facere , 
 ut naturaliter regnum regant : 
 excogitando primo tempora retroacta , 
 sub quibus temporibus regnum melius regebatur , propter quod habeant memoriam praeteritorum , ex quibus scire poterunt , 
 quid agendum sit in futurum . 
 Nam semper debet suum regimen conformare regimini retroacto , 
 sub quo regnum tutius , 
 et melius regebatur . 
 Nam sicut in speculando , 
 et cogitando quae antiqui Philosophi conscripserunt , 
 sumus sapientiores in speculabilibus : 
 sic Reges et Principes cogitando acta suorum praedecessorum , 
 fiunt magis prudentes in agibilibus . 
 Secundo debent diligenter intueri futura bona , 
 quae possunt esse proficua regno : 
 et mala , quae possunt esse nociua . 
 Nam ex hoc habebunt prouidentiam futurorum , 
 ut possint mala expeditius vitare , 
 et bona facilius adipisci . Tertio debent saepe recogitare bonas consuetudines , 
 et bonas leges : 
 nam talia sunt maxime principia agibilium , 
 sicut intellectus principiorum est . 
 Tanto ergo Rex magis intelligens est circa agibilia , 
 quanto plures bonas leges , 
 et bonas consuetudines in mente habet : 
 ex quibus scire potest , 
 quid in quolibet negotio sit agendum . 
 Quarto saepe saepius excogitare debet , 
 quomodo per huiusmodi bonas leges , et consuetudines debite regnum regat , eliciendo ex eis debitas conclusiones agibilium . 
 Non enim sufficit esse intelligentem , 
 habendo cognitionem legum , 
 et consuetudinem , quae sunt principia agibilium : 
 nisi quis sit rationalis , 
 ex illis legibus , 
 et consuetudinibus debitas conclusiones agibilium eliciendo . 
 Quod quomodo fieri debeat , 
 in tertio Libro , 
 ubi agetur de regimine regni , 
 plenius ostendemus . 
 Reges igitur , 
 dando operam illis octo , quae ad prudentiam requiruntur , 
 de quibus in praecedenti capitulo fecimus mentionem , 
 poterunt seipsos prudentes facere . 
 Verum quia malitia est corruptiua principii . 
 Sicut enim quis habens corruptum gustum , 
 male iudicat de saporibus , credit enim aliquid esse dulce quod est amarum , et e conuerso : sic 
 habens infectam , et deprauatam voluntatem , excoecatur in intellectu , 
 ut male iudicet de agibilibus : 
 iudicat enim esse agendum quod est fugiendum , 
 et e conuerso . 
 Bene igitur dictum est , 
 quod scribitur Ethicorum 6 quod impossibile est prudentem esse , 
 non existentem bonum . Deprauat enim malitia iudicium , 
 ut aliquis imprudenter agat propter malitiam deprauantem voluntatem . 
 Quare si Reges , 
 et Principes volunt esse prudentes , 
 cum hoc quod debent esse memores , prouidi , solertes , et dociles , et alia , 
 quae superius diximus , oportet ipsos esse bonos , et non habere voluntatem deprauatam : 
 ne propter malitiam appetitus , 
 imprudenter agant , 
 et iudicent esse agenda , 
 quae sunt fugienda . 
