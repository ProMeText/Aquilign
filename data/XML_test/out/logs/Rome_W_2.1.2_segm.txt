Dubitare forte aliquis , 
 dicens nos scientiarum limites ignorare : 
 quia societas , 
 siue communitas illa , 
 per quam nobis sufficimus in victu et vestitu , 
 et in aliis necessariis ad vitam , 
 non videtur esse communitas domestica , 
 sed ciuilis : 
 quia secundum Philosophum 1 Politicorum , 
 Communitas domus , 
 non est sufficiens in vita tota . 
 Ideo enim inuenta fuit ciuitas , 
 ut expedientia ad vitam , quae in una domo , 
 vel in uno vico reperiri non possunt , reperirentur in vico alio , 
 vel in alia parte ciuitatis . 
 Ciuitas ergo , 
 si sit 
 recte ordinata , continere debet expedientia in tota vita , 
 ut in tertio libro plenius ostendetur . 
 Quare si determinare de communitate ciuium 
 non spectat ad hunc librum , 
 ubi agitur de regimine domus ; 
 sed ad tertium , 
 ubi agitur de regimine ciuitatis : 
 videmur transgressi fuisse limites huius artis , 
 determinando in praecedenti capitulo aliqua pertinentia ad communitatem ciuitatis . 
 Sed si diligenter aspicimus , 
 quomodo communitas domestica se habet ad communitates alias : 
 cum quaelibet communitas includat communitatem domesticam , 
 nec possit esse ciuitas , 
 neque vicus , 
 nisi habeant esse domus : 
 si communitas aliqua est 
 necessaria in humana vita : 
 sequitur communitatem domus 
 ad huiusmodi vitam necessariam esse . 
 In praecedenti ergo capitulo determinauimus 
 de societate humana , 
 ostendentes eam esse necessariam 
 ad vitam nostram : 
 quia per hoc manifeste ostenditur necessariam esse communitatem domesticam : 
 cum omnis alia communitas communitatem illam praesupponat . Aduertendum ergo quod si dicta Politica diligenter consideremus , 
 apparebit quadruplicem esse communitatem ; videlicet , domus , 
 vici , ciuitatis , et regni . 
 Nam sicut ex pluribus personis fit domus , 
 sic ex multis domibus fit vicus , et ex multis vicis ciuitas , 
 et ex multis ciuitatibus regnum ; quare sicut singulares personae sunt partes domus , 
 sic et domus sunt partes vici , ciuitatis , et regni . 
 Non tamen eodem modo : 
 sed vici sunt pars immediata , 
 quia immediate ex domibus constituitur vicus ; 
 ciuitatis vero domus partes esse dicuntur , 
 quia constituendo vicum , 
 ex consequenti constituere possunt ciuitatem , 
 et regnum . 
 Hoc ergo modo communitas domus se habet ad communitates alias : 
 quia omnes aliae ipsam praesupponunt : 
 et ipsa est quodammodo pars omnium aliarum . Naturalis enim origo ciuitatis 
 ut patet per Philosophum 1 Politicorum , 
 hoc modo existit , 
 quia primo facta fuit una aliqua domus : 
 sed crescentibus filiis et filiabus , 
 et non valentibus praemultitudine habitare in domo illa , 
 construxerunt sibi domos annexas : 
 et sic ex multis domibus factus fuit vicus . 
 Unde et 1 Politicorum , dicitur , 
 quod vicus est vicinia domorum , 
 quos vocant quidam collectaneos 
 et pueros puerorum . 
 Naturalis ergo origo vici , 
 est ex conuicinia domorum , 
 quas construxit multitudo collectaneorum , 
 et puerorum , siue filiorum . Nam , 
 ut tangebatur , 
 crescentibus collectaneis idest nepotibus , 
 et filiis , et filiorum filiis : et non valentibus habitare in una domo , compulsi sunt facere domos plures , 
 et constituere vicum . 
 Sic procedente generatione ipsorum , 
 et ulterius augmentata multitudine , 
 facta est pluralitas vicorum , 
 et per consequens factum est castrum vel ciuitas ; 
 ulterius vero multiplicatis castris , 
 et ciuitatibus , 
 factus est principatus , 
 et regnum . 
 Utrum autem alio modo sit possibilis generatio vici , ciuitatis , 
 vel regni , 
 quam ex crescentia collectaneorum vel filiorum , 
 plenius infra ostendetur : 
 ad praesens vero in tantum dictum sit , quod huiusmodi generatio est maxime generalis : 
 quia procedit ex genere quod est opus naturae ; quicquid tamen sit de hoc , 
 et qualitercunque constituatur vicus , 
 ciuitas , 
 siue regnum , 
 semper sic se domus habet 
 ad communitates alias , 
 quod est pars omnium aliarum , 
 et aliquo modo eam omnes aliae praesupponunt . Viso , 
 quomodo communitas domus se habeat ad communitates alias : 
 de leui patet , 
 quomodo huiusmodi communitas sit necessaria in humana vita . 
 Nam si omnes communitates aliae domum praesupponunt : 
 si aliqua communitas est necessaria ad per se sufficientiam vitae , oportet communitatem domus necessariam esse . Reges ergo et Principes , quorum officium est dirigere alios ad bene viuere , ignorare non debent , 
 quomodo domus et ciuitates deseruiunt 
 ad sufficientiam humanae vitae . 
