Semper virtus unita fortior est seipsa dispersa 
 et confusa . 
 Contingit autem aliquando commisso bello ordines 
 et acies turbari 
 et confundi . 
 Ne igitur hoc posset accidere , 
 obseruabatur antiquitus , 
 ut diuideretur exercitus in turmas 
 et acies , 
 et singulis singula vexilla constituebant , 
 ita 
 ut in quolibet vexillo per literas , 
 vel aliqua euidentia signa aperte ostenderetur 
 cuius aciei , 
 vel cuius turmae esset vexillum illud : 
 ut si contingeret aliquem bellatorem deuiare a propria acie , 
 de facili rediret ad illam ; utile ergo fuit in bellis insignia et vexilla deferre , 
 ne confunderetur exercitus . 
Rursus constituere expediebat duces , 
 centuriones , decanos , 
 et alios praepositos belli . 
 Nam totus exercitus habet se ad similitudinem unius corporis , 
 quare sicut omnia membra corporis se inuicem iuuant , 
 sic omnes bellatores 
 et omnes partes eiusdem exercitus se inuicem defendunt . 
 Quare sicut confunduntur membrorum opera nisi dirigantur per ipsum caput , 
 in quo viget sensus et cognitio : 
 sic confunduntur bellatores in exercitu si careant centurione 
 et duce , 
 qui debet esse eorum caput 
 et eorum directiuum . Inde est 
 quod antiquitus 
 ne accideret confusio in bello , constituebatur , dux aliquis 
 qui toti exercitui erat praepositus . 
 Sub hoc autem duce erant centuriones . 
 Sub centurione vero decani . 
 Dicitur enim decanus a decem . 
 Sic centurio a centum . Habebat enim centurio 
 sub se decem decanos , 
 ita quod praeerat centum bellatoribus , 
 et decem decanis , 
 quorum quilibet decanorum 
 sub se decem viros pugnatiuos habebat . 
 In galea enim centurionis scriptae erant literae aliquae , 
 vel signum aliquod euidens ; 
 quod respicientes decani agnoscebant centurionem proprium , 
 et sciebant 
 quem sequi debebant . Sic 
 etiam in galea cuiuslibet 
 decanorum 
 signum aliquod erat impressum , per quod decem bellatores viri , 
 quibus ipse erat praepositus , decanum proprium agnoscebant . 
 Hoc itaque modo , 
 vel alio tam in aciebus equitum , 
 quam etiam peditum constituendi sunt duces et praepositi , 
 et ferentes vexilla : 
 ut quilibet sciat quid debeat agere . 
 Est enim tantus terror in bello propter armorum strepitum et percussiones illatas , 
 quod verba et monitiones non sufficiunt ad dirigendum bellantes , 
 sed oportet dare euidentia signa ; 
 ut quilibet solo intuitu sciat se tenere ordinate in acie , 
 et cognoscat 
 quid sit acturus . 
Ex hoc autem patere potest , 
 quales debeant esse portantes insignia 
 et vexilla . 
 Nam vexillo confracto totus exercitus est confusus . 
 Cum magna igitur diligentia est vexillifer eligendus , 
 ut sit corpore fortis , 
 animo constans , 
 fidelis principi , 
 et expertus in armis , 
 et alia singula habeat , 
 quae requiruntur ad probum 
 et strenuum bellatorem . Contigit enim nostris temporibus totum populum ciuitatis cuiusdam deuictum esse a bellatoribus paucis , 
 eo quod vexillifer fraudem committens velauit vexillum et abscondit ipsum : 
 quare confundebantur bellatores , 
 quasi non habentes caput , 
 et ignorantes ad quid deberent attendere : propter quod si in debellatione vita multorum hominum periculis mortis exponitur , 
 cum magna diligentia vexillifer est quaerendus . 
Ex dictis etiam patere potest , 
 qualis esse debeat 
 qui in exercitu est peditibus 
 et equitibus praeponendus . 
 Nam sicut caput est praestantius membris aliis ; 
 sic qui in bello praeponitur aliquibus turmis , 
 vel bellatoribus aliis , 
 debet esse magis strenuus illis , 
 et magis expertus in iis quae requiruntur ad pugnam . 
 Quare cum pedites , 
 si debent boni bellatores existere debeant esse fortes viribus , 
 proceri statura , scientes proiicere hastas 
 et tela : 
 scire 
 etiam debeant gladium vibrare ad percutiendum , portare scutum ad se protegendum : 
 et cum debeant esse vigilantes , 
 agiles , sobrii , habentes armorum experientiam : 
 oportet omnia haec peramplius et perfectius reperiri in eo , 
 qui est supra pugnatores pedites praeponendus . 
 Debet ergo 
 qui in pugna pedicibus praeponitur 
 esse fortis viribus , 
 procer statura , 
 sciens eiicere hastas 
 et iacula , 
 sciens dimicare gladio ad percutiendum , 
 portare scutum ad se protegendum , 
 vigilans , agilis , 
 sobrius , 
 habens omnium armorum experientiam ; 
 ut sciat erudire pugnantes sibi commissos , 
 et cogat eos ad bene debellandum , et ad arma tergendum . 
 Nam ipse armorum nitor terrorem incutit hostibus , ut portans huiusmodi arma credatur 
 bonus esse bellator . Ipsa enim rubigo armorum in eo qui portat illa , 
 arguit inertiam bellandi . 
 Si ergo talis debet esse 
 qui praeponitur peditibus bellatoribus : 
 multo magis debet esse armorum expertus , 
 et procer corpore , 
 et fortis viribus 
 qui est equitibus praeponendus : 
 quia in bello equestri maior conflictus efficitur , 
 quam in pedestri pugna . 
 Oportet igitur praepositum et ducem militaris belli esse habilem corpore , 
 ut possit 
 etiam armatus agiliter equum conscendere : 
 scire fortiter equitare , 
 cum lancea percutere , eiicere iacula , 
 cum scuto se protegere , 
 cum claua 
 et ense dimicare , habere omnium armorum exercitium , 
 ut possit suos commilitones de pugna erudire , 
 ut fortiter pugnent , 
 arma tergant , 
 et alia faciant quae requiruntur ad bellum . 
