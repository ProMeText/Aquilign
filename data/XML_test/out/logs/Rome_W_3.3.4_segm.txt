Quantum ad praesens spectat , 
 enumerare possumus octo , 
 quae habere debent homines bellatores : 
 secundum quae ( quantum ad praesens spectat ) 
 inuestigare poterimus 
 quos aut quales bellatores debet Rex 
 aut Princeps eligere . 
 Primo enim oportet pugnatiuos homines posse sustinere magnitudinem ponderis . Secundo posse sufferre 
 quasi assiduos membrorum motus , 
 et labores magnos . 
 Tertio posse tolerare parcitatem victus . 
 Quarto non curare de incommoditate iacendi 
 et standi . 
 Quinto 
 quasi non appretiare corporalem vitam . Sexto non horrere sanguinis effusionem . Septimo habere aptitudinem , 
 et industriam ad protegendum se 
 et feriendum alios . Octauo verecundari et erubescere eligere turpem fugam . 
 Est enim primo necessarium bellantibus posse sustinere ponderis magnitudinem . 
 Nam inermes a quacunque parte foriantur , succumbunt : 
 quare nisi quis posset sustinere armorum pondera , 
 inutilis est ad bellum . 
 Secundo bellantibus expedis posse sufferre quasi assiduos membrorum motus . 
 Nam si quis in bello non continue se ducat , 
 aduersarius non fallitur in percutiendo , 
 quare semper exponitur ad sustinendum fortiores ictus : 
 expertum est enim quod homine continue se ducente et mouente , 
 vix aut nunquam ad plenum aliqua percussio potest ipsum attingere , 
 sed semper vulnera subterfugit . 
 Nam sicut si signum se moueret 
 et non staret fixum , 
 non sic de facili percuteretur ab arcu , 
 sic homo se circumuoluens , 
 non sic de facili vulneratur ab hoste . 
 Continuus ergo membrorum motus est necessarius ad vitandum plagas . 
 Sic etiam est necessarius ad incutiendum eas : 
 propter quod tales debent esse homines pugnatiui , 
 ut diu tolerare possint assiduum membrorum motum . Tertio homines pugnatiuos decet non curare de parcitate victus . 
 Nam graue est , ultra armorum pondera 
 et eorum quae requiruntur 
 ad defensionem exercitus , 
 deferre in abundantia victualium copiam : 
 immo 
 et si adesset pugnantibus ciborum ubertas , 
 adhuc esset eis necessaria abstinentia , 
 et non grauari ex nimio cibo , 
 ut laborem pugnandi melius tolerare possent . 
 Quarto decet eos non curare de incommoditate iacendi et standi . 
 Nam expedit aliquando pugnantibus die noctuque esse in armis : 
 propter quod nec in stando , 
 nec in iacendo est eis commodum aut requies . 
 Quinto decet ipsos propter iustitiam et commune bonum 
 quasi non appretiari corporalem vitam . 
 Nam cum tota operatio bellica exposita sit periculis mortis , 
 nunquam quis est fortis animo 
 et bonus bellator , 
 nisi aliquo modo 
 sit impauidus circa pericula mortis . Spectat enim ad fortem 
 et ad bonum bellatorem , 
 ut innuit Philosophus 3 Ethic’ 
 non curare in bello bene mori . 
 Tunc enim quis dicitur bene mori in bello , 
 quando iuste bellans , 
 ut pro defensione patriae , 
 vel aliquo alio magno bono , 
 iuste 
 et audacter exponit se mortis periculis . 
 Cum autem quis , 
 ultra quam debeat , 
 diligit corporalem vitam , 
 de facili eligit turpem fugam . Sexto pugnantes non debent horrere sanguinis effusionem . 
 Nam si quis cor molle habens , muliebris existens , horreat effundere sanguinem ; non audebit hostibus plagas infligere , et per consequens bene bellare non potest . 
 Septimo decet eos habere aptitudinem , 
 et industriam ad protegendum se , 
 et ad feriendum alios . 
 Nam ut dicitur Ethic’ primo , Finis militaris , 
 est victoria . 
 Sed cum omnis bellica operatio contineatur sub militari , 
 ut supra ostendebatur , 
 et ut habetur a Philosoph’ 
 circa principium 
 Ethic’ 
 omnis actionis bellicae dicetur victoria esse finis . 
 Quare cum maxime contingat bellantes vincere , 
 si bene sciant se protegere 
 et alios ferire ; industria protegendi , 
 et feriendi valde est expediens bellatoribus . Qualiter , autem talis industria habeatur , et qualiter sit feriendum hostem , 
 et quae adminiculantur ad ista , 
 infra patebit . Octauo decet bellatores verecundari , 
 et erubescere turpem fugam . 
 Nam , 
 ut dicitur 3 Ethic’ 
 apud illos sunt viri fortissimi , 
 apud quos honorantur fortes . 
 Inter caetera autem quae reddunt hominem bellicosum , 
 est diligere honorari expugna , 
 et erubescere turpem fugam . Aduertendum autem quod cum dicimus , 
 bellatores non habere effusionem sanguinis , 
 non debere multum appretiari corporalem vitam , 
 et caetera quae diffusius connumerauimus : 
 intelligendum est , 
 si habeat iustum bellum . 
 Nam pro defensione iustitiae 
 et pro communi bono exponenda est periculo corporalis vita , 
 non est cauenda effusio sanguinis , 
 et caetera alia sunt fienda , 
 per quae iustitia 
 et commune bonum defendi potest . 
 Ex his autem plane patet , 
 quales bellatores , 
 et quos viros pugnatiuos Rex aut Princeps eligere debeat . 
 Nam illi sunt eligendi in quibus plura reperiuntur 
 de iis quae requiruntur ad pugnam . 
