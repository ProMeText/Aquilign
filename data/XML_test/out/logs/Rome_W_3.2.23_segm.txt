Quantum ad praesens spectat decem numerare possumus , 
 quae videtur tangere Philos’ 1 Rhet’ 
 ad quae decet respicere iudicem , 
 ut humanis indulgeat , 
 et ut sit clemens potius quam seuerus . Primum est ipsa natura humana , 
 secundum legislator , 
 tertium pius intellectus legum , 
 quartum operantis intentio , 
 quintum multitudo bonorum operum , 
 sextum diuturnitas temporis retroacti , 
 septimum excessus bonitatis supra malitiam , 
 octauum patientia accusati , 
 nonum corrigibilitas peccantis , 
 decimum subiectio delinquentis . Primo enim ipsa natura humana clamat pro clementia delinquentis . 
 Nam cum natura humana de se sit debilis , 
 et mutabilis , et prona ad malum , 
 si contingat aliquem delinquere , 
 infirmitas naturae supplicat pro venia : 
 ideo dicitur 1 Rhetor’ quod epiikis est indulgere humanis : 
 dicitur enim esse epiikiis 
 qui est supra iustum siue supra iustitiam . Philosophus igitur parcentem humanis appellat supra iustum , 
 quia clementia est extollenda supra veritatem , 
 et supra iustitiam . 
 Secundum quod inclinare debet iudicem ad clementiam , 
 est ipse legislator . 
 Nam forte ipse Rex , 
 vel ipse Princeps 
 cuius est leges ferre si consideraret conditiones peccantis , indulgeret eis : 
 quare si iudex hoc potest opinari 
 quod legislator dispensaret in legibus et parceret reo , 
 magis debeat agere 
 cum eo misericorditer quam crudeliter . 
 Ideo dicitur 1 Rheto’ 
 quod iudicans potius debet respicere 
 ad legislatorem , 
 quam ad leges . 
 Tertium inclinans ad pietatem est pius intellectus legum . 
 Leges enim ad terrendum delinquentes 
 quandam ampliorem seueritatem continent : 
 quare si legum verba 
 ut terreant peccantes sunt amplioris seueritatis contentiua , decet 
 ut per pium intellectum moderetur supplicii magnitudo , 
 hoc est ergo 
 quod dicitur 1 Rhetor’ quod iudicans non debet respicere ad verba legum , 
 sed ad intellectum legis . Quartum est intentio operantis . 
 Nam licet 
 de quo incusatur aliquis sit de genere malorum , 
 ipse forte non habuit prauam intentionem , 
 vel si habuit prauam , 
 forte non habuit adeo prauam , 
 ut opus ostendit : 
 et quia dubia iudicanda sunt in meliorem partem , 
 si aliquo modo potest percipere iudex peccantem non peccasse ex electione , 
 sed ex ignorantia , vel ex infortunio , 
 debet ad clementiam declinare ideo dicitur 1 Rhet’ 
 quod iudicans debet aspicere non ad actionem , 
 sed ad electionem . Quintum inducens ad misericordiam , est multitudo bonorum operum . 
 Nam sorte ille qui nunc deliquit multa bona opera prius fecit : 
 debet ergo iudex non ita respicere ad partem ut ad hoc particulare negocium in quo delinquunt , 
 sicut ad totum ut sicut ad multa bona opera quae prius fecit : 
 ideo dicitur 1 Rhetor’ quod iudicans non debet respicere ad partem , 
 sed ad totum . 
 Sextum est diuturnitas temporis retroacti . 
 Nam contingit 
 etiam in pauco tempore facere multa bona opera : 
 duo ergo debent inducere Regem aut quemcunque alium dominum 
 ad dilectionem alicuius subditi , 
 vel quia multa seruitia recepit ab ipso , 
 vel quia multo tempore seruiuit sibi . 
 Haec enim duo licet 
 ut plurimum se committentur , quia qui multo tempore seruiuit 
 ut plurimum multa seruitia fecit , 
 et econuerso ; 
 contingit 
 tamen haec duo ab inuicem separari : 
 nam homo non seruit alteri 
 nisi occurrat tempus et opportunitas seruiendi , 
 potest enim contingere 
 quod in multo tempore occurrant opportunitates paucae , 
 et in pauco multae . Istud itaque sextum inclinatiuum 
 ad pietatem respiciens diuturnitatem temporis , 
 non est idem cum quinto , 
 quod respicit multitudinem operum . 
 Quare si contingat aliquem subditorum nunc in aliqua parte temporis delinquere : 
 qui toto tempore se bene habuit praecedenti , 
 est cum ipso misericorditer agendum , et magis respiciendum est ad multum 
 et ad totum tempus praecedens , 
 quam ad modicum 
 ut ad hanc particulam temporis in qua deliquit . 
 Ideo dicitur 1 Rhetor’ 
 quod iudex non debet aspicere qualis nunc est incusatus , 
 sed qualis quidem fuit 
 semper in multo tempore praecedenti . Septimum inclinans 
 ad pietatem , 
 est excessus bonitatis supra malitiam . 
 Nam sicut bonum excedit malum et est eligibilius ipso , 
 sic eligibilius est recordari bonorum et gratiarum , 
 quas suscepimus ab aliquo , 
 quam iniuriarum quas suscepimus ab illo . Unde et Iulius Caesar in hoc non modicum commendatur , 
 quia 
 ( ut dicitur ) non habebat memoriam iniuriarum : 
 sed obliuiscebatur illas . 
 Dato ergo aliquem in nos delinquere , 
 a quo temporibus retroactis multa bona suscepimus , 
 debemus 
 ad illum misericorditer nos habere , 
 et magis memorari boni suscepti , 
 quam iniuriae illatae . Ideo Philos’ 1 Rhet’ volens iudicantes ad misericordiam adducere erga delinquentes in ipsos ; 
 ait 
 quod magis debent recordari bonorum quae passi sunt a delinquente , 
 quam iniuriae quam fecit . Octauum est patientia incusati . 
 Nam si aliquis incusatur de aliquo delicto pro quo punitur a iudice , 
 si punitionem patienter sustinet , et non murmurat in poena sibi imposita , 
 est cum illo magis misericorditer agendum . 
 Ideo dicitur 1 Rhet’ 
 quod indulgendum est humanis 
 si contingat patientem patienter esse , 
 idest si contingat eum 
 qui poenam patitur , 
 eam patienter sufferre . Nonum est corrigibilitas peccantis . 
 Nam sunt aliqui ita corrigibiles 
 et ita disciplinabiles , 
 quod sola increpatione , 
 idest solo sermone meliorantur 
 et desinunt praua agere : 
 talibus ergo est valde indulgendum , 
 et tales sunt valde benigne tractandi . Ideo dicitur 1 Rhet’ 
 quod iudex 
 debet indulgere humanis , 
 si credat magis peccantem iudicari velle sermone quam opere . 
 Decimum inclinans ad clementiam , est subiectio 
 et humiltas delinquentis : 
 nam si delinquens omnino se subiicit , 
 omnino se humiliat , 
 et ponit se totaliter in arbitrio iudicantis , 
 est cum eo mitius agendum . 
 Ideo dicitur 1 Rhet’ 
 quod Iudex epiikis idest superiustus debet indulgere humanis , 
 si viderit delinquentem magis velle ire ad arbitrium , 
 quam ad disceptationem : 
 omnino enim contra rationem est humilitati non parcere , 
 cum bestiae hoc agant : 
 canes quidem non offendunt humiliantes se , et prosternentes se coram eis . Ideo dicitur 2 Rhet’ 
 quod autem ad humiliantes cesset ira 
 etiam canes manifestant non mordentes eos 
 qui resident . 
 Patet ergo quomodo decet iudices esse magis clementes quam seueros : 
 et si hoc decet iudices , 
 multo magis decet Reges et Principes , 
 quibus congruit ampliori bonitate pollere . 
 Decet 
 itaque eos esse clementes 
 et benignos , 
 non quia iustitiam deserant , 
 quia sine ea pax regni 
 et bonus status ciuium 
 non potest consistere ; 
 sed saluato communi bono 
 et pace regni quantum possibile est debent ad misericordiam declinare . 
 Qualiter autem clementia possit stare cum iustitia , infra patebit . 
