Remouebantur in praecedenti capitulo obiectiones contrariae , 
 per quas probari uidebatur , 
 ciuitatem non esse aliquid 
 secundum naturam , 
 et hominem non esse naturaliter animal ciuile . 
 Cum ergo non satis sit remouere omnes obiectiones contrarias veritatem aliquam impugnantes , 
 nisi adducantur rationes propriae 
 per quas illa ueritas confirmetur : 
 intendimus 
 in hoc capitulo 
 adducere rationes ostendentes ciuitatem esse 
 quid naturale , 
 et hominem esse naturaliter animal ciuile . Possumus autem duplici uia ostendere communitatem politicam siue ciuitatem esse aliquid 
 secundum naturam . 
 Prima uia sumitur 
 ex 
 eo quod communitas complectitur domum 
 et uicum . Secunda ex eo quod est illarum finis et complementum . 
 Probabatur enim supra , 
 quod uiuere erat homini 
 secundum naturam ; 
 ut natura non deficiat in necessariis , 
 oportet quid naturale esse quicquid 
 secundum se deseruit ad sufficientiam uitae . 
 Communitas ergo domestica 
 et etiam uici naturalia sunt , 
 quia deseruiunt 
 ad sufficientiam uitae humanae . 
 Quare cum communitas ciuilis has communitates comprehendat , 
 et perfectius deseruiat ad sufficientiam uitae , 
 quam communitates illae , 
 oportet eam esse 
 secundum naturam . Secunda uia ad inuestigandum 
 hoc idem , sumitur ex eo quod ciuitas est illarum communitatum finis et complementum . 
 Nam 
 ut arguit Philosophus primo Politicorum quod est finis generationis naturalium , 
 est quid naturale , 
 et est natura ipsorum generatorum : 
 ut quod est finis generationis hominis est 
 quid naturale , 
 et est natura eius . 
 Nam finis generationis rerum est forma , 
 quae per antonomasiam est quid naturale , 
 et est ipsa natura . Videmus autem quod communitas domus est 
 quid naturale , 
 non solum quia deseruit ad sufficientiam vitae , 
 sed etiam quia communitates illae , 
 quae perficiunt domum , 
 sunt quid naturale : constat enim domus ex communitate viri et uxoris , domini , et serui , patris 
 et filii , quarum quaelibet est secundum naturam . 
 Sic etiam communitas vici est quid naturale , 
 non solum quia deseruit ad sufficientiam vitae , 
 sed etiam quia generatio eius habet esse naturale : 
 fit enim vicus naturaliter ex crescentia filiorum collectaneorum , 
 et nepotum , 
 ut vult Philosophus 1 Polit’ 
 propter quod si tale crementum est naturale , 
 vicus ipse quid naturale erit . 
 Ciuitas ergo , 
 quae est finis generationis domus 
 et vici erit 
 quid 
 secundum naturam , 
 eo quod sit finis generationis naturalium : 
 generatio enim domus , 
 et vici , tanquam ad finem et complementum , ordinatur ad ciuitatem . Viso , ciuitatem esse aliquid 
 secundum naturam : 
 reliquum est ostendere , 
 hominem esse naturaliter animal politicum et ciuile , 
 quod etiam duplici via inuestigare possumus . Prima via sumitur ex parte sermonis . 
 Secunda ex parte impetus naturalis . Probatur enim in principio secundi libri , 
 ex parte sermonis hominem esse naturaliter animal sociale , 
 eo quod per sermonem acquirimus instructionem 
 et disciplinam . 
 Hoc autem ex parte sermonis ostendere possumus hominem esse naturaliter animal politicum et ciuile , 
 ex eo quod vox humana , 
 quae dicitur sermo , 
 est aliter significatiua , 
 quam vox brutorum . 
 Unde Philos’ 
 ait 1 Pol’ 
 quod in aliis animalibus ab homine , 
 usque 
 ad hoc eorum natura peruenit , 
 ut vox sit eis signum delectabilis 
 et tristabilis , 
 ut habeant sensum delectabilem et tristabilem : 
 hoc enim sibi inuicem per vocem significant . Canis enim eo quod latrat , 
 aliter latrat cum delectatur : 
 et cum tristatur potest alteri cani per suum latratum significare tristitiam , 
 vel delectationem quam habet . 
 Sed hominibus ultra hoc datus est sermo , 
 per quem distincte significatur quid conferens , 
 quid nociuum , 
 et quid iustum , 
 et 
 quid iniustum . Si ergo communitas domestica ordinatur ad prosequendum conferens , 
 et ad fugiendum nociuum : 
 communitas vero ciuitatis ultra hoc ordinatur 
 ad prosequendum iustum , 
 et ad fugiendum iniustum , 
 oportet communitatem domesticam 
 et ciuilem esse quid naturale . 
 Nam si natura dedit homini sermonem , 
 naturalis est illa communitas quae ordinatur ad illa , 
 quae sunt apta nata exprimi per sermonem : 
 iustum enim et iniustum non proprie habet esse in communitate domestica , 
 sed in communitate ciuili . In ciuitate enim , 
 ubi ciues habent possessiones 
 proprias et distinctas , 
 consurgunt lites 
 et litigia , 
 quid iustum 
 et 
 quid non iustum : 
 quod non proprie fit in domo , 
 ubi totum ad patremfamilias pertinere videtur . 
 Differt ergo ciuitas a domo ; 
 quia in ea non solum quaeritur 
 quid conferens 
 et quid nociuum , 
 sed etiam quid iustum 
 et quid iniustum : 
 utraque tamen communitas erit naturalis tam domestica quam ciuilis , 
 eo quod per sermonem nobis datum a natura repraesentatur conferens 
 et nociuum , 
 et iustum 
 et iniustum . 
 Secunda via ad inuestigandum hoc idem , 
 sumitur ex parte impetus naturalis . 
 Nam omnia animalia habent naturalem impetum ad conseruandum ea quae sunt eis a natura tributa : 
 quare si natura dedit homini viuere , 
 dedit ei naturalem impetum 
 ad faciendum ea per quae possit sibi in vita sufficere . 
 Hoc autem maxime contingit 
 ( secundum Philosophum ) 
 per communitatem ciuilem , 
 eo quod ciuitas debeat esse contentiua omnium , 
 quae ad vitam sufficiunt . Inerit ergo hominibus impetus naturalis 
 ad viuendum politice , 
 et ad constituendum ciuitatem . 
 Sed cum id , 
 ad quod habemus impetum naturalem , 
 sit 
 secundum naturam , 
 oportet ciuitatem esse quid naturale , 
 vel esse aliquid 
 secundum naturam . 
