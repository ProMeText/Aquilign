Ostendimus in praecedentibus capitulis , 
 quales debent esse leges condendae a Regibus et Principibus 
 quia debent esse iustae utiles , 
 et conuenientes populo cui imponuntur leges . 
 Volumus autem in hoc capitulo declare , 
 qui sunt effectus legum , 
 et quae et quot opera debent continere huiusmodi leges . 
 Dicuntur autem quinque esse effectus legum , 
 vel quinque esse opera legalia , 
 videlicet praecipere , 
 permittere , prohibere , praemiare , et punire . Sunt enim leges 
 ( ut supra dicebatur ) quaedam regulae actionum nostrarum : 
 sicut enim medicina per dietam , 
 et potionem et per 
 alia quae in ea traduntur , 
 vult regulare et aequare humanos humores : 
 sic scientia politica quae est de regimine regni et ciuitatis , 
 per leges 
 et per alia quae ibi docentur vult aequare 
 et regulare actiones humanas , 
 ut ciues iuste viuant , 
 et debite se habeant . 
 Circa actiones autem humanas duplex cura esse potest : 
 una cum opera sunt futura , 
 priusquam sint effectui mancipata : 
 alia vero opera cum iam sunt in esse producta , 
 utroque modo debet esse cura conditoribus legum de humanis actibus . Inde est ergo 
 quod aliqui effectus legum sumuntur respectu operum fiendorum , aliqui vero respectu operum iam factorum . 
 Respectu fiendorum quidem tria possumos attribuere legibus , 
 videlicet praecipere , 
 permittere , et prohibere . 
 Respectu factorum vero duo legibus attribuimus , 
 videlicet punire , 
 praemiare . 
 Nam actiones humanae 
 ( ut communiter ponitur ) 
 in triplici differentia existunt : 
 nam quaedam sunt bonae 
 et virtuosae , 
 et quaedam malae 
 et vitiosae : 
 quaedam vero mediae , 
 ut illae quae de se sunt quodammodo indifferentes . Multa enim sunt quae de se sunt 
 quasi indifferentia , 
 licet forte ex intentione operantium possint esse bona et laudabilia , 
 vel mala 
 et vituperabilia . Ut sic eleuare festucam de terra , 
 de se est opus indifferens : 
 si quis tamen mala intentione eleuaret illam , 
 ut quia vellet ponere in oculum socii , 
 esset opus prauum et vituperabile : 
 si vero eleuando eam vellet purgare domum vel facere aliquod aliud opus pium , 
 propter bonam intentionem operantis , 
 quod de se est 
 quasi indifferens , 
 esse potest virtuosum et laudabile . 
 Secundum igitur haec tria genera fiendorum , 
 tria legibus attribuimus , 
 videlicet praecipere , 
 quantum ad opera bona : 
 prohibere quantum ad mala : permittere quantum ad indifferentia . Aduertendum 
 tamen quod lex imponitur quasi communiter omnibus , 
 et omnes communiter punctaliter non attingunt medium bonitatis , 
 quia non omnes possunt esse omnino perfecti : 
 spectat ad legislatorem 
 non solum permittere indifferentia non prohibendo ea , 
 nec puniendo , 
 sed 
 etiam spectat ad ipsum permittere non solum quae non notabiliter recedunt a medio : 
 nam si vellet legislator omnia mala quantumcunque modica prohibere et punire , 
 vix 
 aut nunquam posset 
 aliquem populum regere . Ideo non solum permittenda sunt indifferentia , 
 sed etiam quae modicam malitiam habent annexam permitti possint a legislatore . Viso quae attribuenda sunt legibus respectu operum fiendorum : 
 de leui apparere potest quae attribuenda sunt eis respectu operum iam factorum . 
 Haec autem sunt duo , 
 punire et praemiare . 
 Ut opera notabiliter mala , 
 antequam fiant , sunt prohibenda : 
 sed postquam iam facta sunt , 
 sunt punienda . Opera vero notabiliter bona , 
 antequam fiant , 
 per leges sunt praecipienda 
 et consulenda : 
 facta vero sunt praemianda . 
 Sed opera indifferentia , 
 vel non notabiliter bona aut notabiliter mala , 
 dicuntur legibus humanis esse permissa ; facta vero nec puniuntur 
 nec praemiantur . Quinque igitur attribuimus legibus : duo respectu operum bonorum , 
 ut praecipere fienda , et praemiare facta : 
 et duo respectu malorum , 
 ut prohibere fienda , et punire facta : 
 sed unum attribuimus legibus respectu operum indifferentium 
 vel quasi indifferentium , 
 ut permittere . 
 His itaque sic pertractatis , 
 dicamus quod decet Reges et Principes , 
 quorum interest solicitari circa bonum commune : 
 circa regimen regni , 
 et ciuitatis cura peruigili insudare quas leges , 
 et quae instituta imponant ciuibus , 
 et diligenter per se et suos consiliarios discutiant quae bona sunt praecipienda 
 et praemianda , 
 et quae mala sunt prohibenda , 
 et quae dissimulanda , et permittenda . 
