Consequitur autem populus 
 ( quantum ad praesens spectat ) tria , 
 si cum magna diligentia obediat regibus , 
 et principibus , 
 et obseruet leges regias . 
 Ex quibus , 
 triplici via venari possumus , 
 quantum sit utile et expediens populo obedire Regibus et Principibus , et obseruare leges . 
 Primo enim 
 ex hoc consequitur populus virtutes , 
 et maxima bona . 
 Secundo ex hoc consurgit salus regni et ciuitatis . 
 Tertio ex hoc oritur pax et tranquillitas ciuium , 
 et abundantia exteriorum rerum . Prima via sic patet . 
 Nam 
 ( 
 ut dicebatur in praecedentibus ) 
 intentio legislatoris est inducere ciues ad virtutem . 
 In recta enim Politia 
 ( ut vult Philosophus ) 
 circa principium 4 Polit’ 
 eadem est virtus boni ciuis , 
 et boni viri : 
 et per idem siue per eosdem mores , 
 est aliquis bonus ciuis , 
 et bonus homo . Est quidem aliquis bonus ciuis , 
 si bene obediat principanti , 
 et ei 
 cuius est leges ferre . 
 Quare si principans 
 recte regat populum sibi commissum , 
 quia intentio eius est inducere alios ad virtutem , 
 cum virtus faciat habentem bonum ; 
 et opus bonum , oportet in recto regimine , 
 quod bonus ciuis 
 sit bonus homo ; et qui bene subiicitur Regi , 
 sit bonus vir . 
 Si enim Rex non intenderet quod sibi subiecti essent boni 
 et virtuosi , 
 iam non esset Rex , 
 sed tyrannus . 
 Si ergo quilibet ciuis debet intendere 
 ut sit bonus 
 et virtuosus , 
 eo quod virtutes sunt maxima bona , 
 cum summa diligentia studere debet , 
 ut Regi obediatur , 
 et ne praeuaricentur leges et praecepta eius : 
 omnibus enim tam nobilibus quam ignobilibus necessaria est obedientia regia , 
 et obseruantia legum . Imo 
 tanto magis est hoc expediens nobilibus quam ignobilibus , 
 quanto decentius est eos esse bonos , et virtuosos . 
 Secunda via ad inuestigandum hoc idem , 
 sumitur ex eo quod ex obedientia Regis , 
 et ex obseruantia legum oritur salus regni , 
 et ciuitatis . 
 Credunt enim aliqui , 
 quod obseruare leges , 
 et obedire regi , 
 sit quaedam seruitus . 
 Sed secundum Philosoph’ 5 Politic’ 
 hoc non est seruitus , 
 se libertas . 
 Ignorant enim quid est libertas , dicentes obseruare leges et obedire Regibus , 
 esse seruitutem . 
 Cum enim bestiae sint naturae seruilis : 
 quanto quis magis accedit 
 ad naturam bestialem , 
 tanto est magis naturaliter seruus . Esse quidem sceleratum et affectatorem belli , 
 et turbatorem pacis , 
 velle viuere sine freno et sine lege , 
 secundum sententiam Philosophi , 
 et secundum dictum Homeri , 
 est esse magis bestiam , 
 quam hominem . 
 Quare non obseruantes leges , 
 nolentes obedire regibus et superioribus , sunt magis bestiae quam homines : 
 et per consequens sunt magis serui , 
 quam liberi . Saluatur itaque salus regni et ciuitatis , 
 si habitatores regni efficiuntur liberi , 
 si obediant regibus , 
 et obseruent leges . 
 Quanta autem salus surgat in regno ex obedientia Regis , 
 sufficienter ostenditur , 
 si considerentur verba Philosophi 4 Polit’ qui comparat Regem ad regnum , 
 sicut animam ad corpus . 
 Nam sicut anima corpus regit 
 et conseruat , 
 sic Rex regit et conseruat regnum : 
 et sicut anima est salus 
 et vita corporis , 
 sic Rex 
 si recte principetur est salus 
 et vita regni . 
 Quare sicut pessimum est corpori delinquere animam , 
 et non regi per eam , 
 sic pessimum est regno deserere leges regias 
 et praecepta legalia , et non regi per Regem . 
 Tertia via ad ostendendum hoc idem , sumitur ex eo quod ex obedientia regia , 
 et ex obseruatione legum oritur pax 
 et tranquillitas ciuium , et abundantia exteriorum rerum . 
 Nam ( ut supra dicebatur ) 
 leges 
 et etiam legislatores , 
 ut Reges et Principes coactiuam habent potentiam : 
 ut qui amore honesti per increpationes paternas , 
 et amicorum non retrahitur ab operibus sceleratis , 
 saltem timore poenae retrahatur ab illis . Expediens enim fuit regno et ciuitati habere 
 aliquem Regem vel aliquem principantem , 
 ne malefici turbarent pacem ciuium . Intendere enim debet quilibet legislator , 
 ut corda ciuium sint tranquilla , 
 et ut ciues viuant pacifice et unanimes . Unde et Philosophus 1 Rhet’ videtur velle , 
 quod sic se habeant legislatores ad animas , 
 sicut medicina ad corpora . 
 Nam sicut medicus intendit sedare humores , 
 ne insurgat morbus 
 et bellum in corpore : 
 sic legislator intendit placare corda , 
 sedare animas , 
 ne insurgat rixa et dissensio in regno , 
 aut in ciuitate . Inde est ergo quod dicitur primo Rhet’ 
 quod non tantum nocet peccare contra praecepta medici , 
 quantum consuescere non obedire Principi . Est enim anima maius bonum quam corpus , 
 et pax ciuium et eorum 
 qui sunt in regno potior est quam aequalitas humorum , 
 vel quam sanitas corporum . Summo ergo opere studere 
 debet populus , et omnes habitatores regni circa obedientiam regiam , 
 et obseruationem legum : 
 cum ex hoc consurgat tantum bonum , 
 quantum bona est pax et tranquillitas existentium in regno . 
 Consurgit etiam ex hoc abundantia exteriorum rerum . 
 Nam existente guerra in regno , 
 terrae 
 manent incultae , 
 fiunt depraedationes , 
 oriuntur sterilitates deducuntur habitatores regni 
 ad inopiam . 
 Si ergo consideretur 
 quantum bonum aduenit ex rege , 
 non solum Regibus recte regentibus , 
 sed etiam dato quod in aliquo tyrannizarent , studeret populus obedire illis . 
 Nam magis est tolerabilis aliqualis tyrannis principantis , quam sit malum , quod consurgit ex inobedientia Principis , 
 et ex praeuaricatio 
 ne mandatorum eius . 
