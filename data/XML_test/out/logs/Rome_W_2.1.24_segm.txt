Triplici via inuestigare possumus , 
 quod mulieres communiter , 
 et ut plurimum secreta retinere non possunt . Prima via sumitur ex defectu rationis . 
 Secunda ex mollicie cordis . 
 Tertia ex appetitu laudis . 
 Prima via sic patet : 
 quia ( ut in praecedentibus dicebatur ) 
 eo ipso quod aliquid est prohibitum , 
 augetur concupiscentia nostra , 
 ut operemur illud . 
 Quare cum ponere aliquid in praecepto , 
 sit prohibere , 
 ne dicatur illud : 
 ex ipsa prohibitione incitatur concupiscentia magis ad dicendum secreta , 
 quam alia ; 
 nisi ergo a ratione huiusmodi concupiscentia refraenetur , 
 non congrue possunt retinere secreta . Mulieres igitur 
 eo quod ab usu rationis deficiunt , 
 nec possunt sic refraenare concupiscentias , 
 sunt magis propalatiuae secretorum , 
 quam sint viri . 
 Nam si prohibitio auget concupiscentiam : 
 tanto sunt proniores mulieres ad faciendum prohibita quam masculi , 
 quanto ab usu rationis deficientes , 
 minus possunt refraenare incitamenta concupiscentiarum quam viri . 
 Secunda via ad inuestigandum hoc idem , 
 sumitur ex molicie cordis . 
 Nam quia mulieres 
 ut plurimum sunt molles et ductibiles , 
 statim cum aliqua persona eis applaudet , 
 et ridet in facie earum , credunt ipsam esse amicam , 
 et reuelant ei omnia secreta cordis . 
 Tertia via ad hoc probandum , 
 sumitur ex appetitu laudis . 
 Dicebatur enim in praecedentibus , 
 quod mulieres nimis appetunt laudem et gloriam . 
 Inde est igitur quod communiter 
 et ut plurimum mulieres aliis mulieribus , 
 quas credunt amicas esse , 
 reuelant secreta virorum . 
 Credunt enim ex hoc esse in quadam excellentia , 
 et laudari 
 apud eas ; 
 si sciant referre virorum secreta . 
 Nam quia videntur a suis viris diligi ; 
 si sciant secreta ipsorum ; 
 cum conglorientur , 
 si possint se laudari quod a suis maritis diligantur , 
 appetentes quandam inanem gloriam , 
 et quandam laudem , 
 de facili reuelant secreta virorum . 
 Ex hoc autem de facili apparet , 
 qualiter viri suis coniugibus debeant reuelare secreta . 
 Nam cum dicimus hos esse mores iuuenum , 
 hos mulierum , 
 hos senum . 
 Non est intelligendum talia necessitatem imponere , 
 sed solummodo 
 ut in pluribus , 
 et secundum quandam pronitatem , 
 et inclinationem . 
 Possunt tamen tam foeminae quam viri per rationis usum 
 ( si velint ) esse constantes , 
 et vincere huiusmodi impetus et inclinationes . 
 Nam licet sit difficile superare incitamenta concupiscentiarum , 
 et sit hoc magis difficile in foeminis quam in viris , eo quod magis deficiant a rationis usu . 
 Non tamen est impossibile : 
 possunt enim tam viri 
 quam mulieres huiusmodi impetus vincere . 
 Quare licet communiter mulieres sint propalatiuae secretorum , 
 non est tamen inconueniens aliquas mulieres esse debita secreta tenentes . 
 Viri igitur non debent suis coniugibus secreta aperire , 
 nisi per diuturna tempora sint experti , 
 eas esse discretas , 
 prudentes , 
 et stabiles , 
 et non esse secretorum propalatiuas . His visis , 
 cum ostensum sit , 
 quomodo communitas viri et uxoris sit naturalis , 
 et quomodo se habeant ad alias communitates domus : cum etiam declaratum sit , 
 quomodo Reges et Principes , 
 et uniuersaliter omnes ciues se habere debeant ad suas coniuges , 
 et quomodo cum eis debeant conuersari , imponatur finis primae parti huius secundi Libri , 
 in qua agitur de regimine coniugali . 
 Videretur 
 tamen forte alicui non sufficienter esse traditam notitiam regiminis nuptialis , 
 eo quod non ostensum fit , 
 ad quae opera sint coniuges ordinandae : 
 si enim indecens est eas esse ociosas , 
 ut superius dicebatur , 
 describenda sunt opera , 
 quae decet ipsas coniuges exercere . 
 Sed quia de eis infra dicetur , volumus ea hic silentio praeterire . Primae partis secundi libri de regimine Principum finis , 
 in qua traditum fuit , 
 quo regimine Reges 
 et Principes debeant suas coniuges regere . 
 SECUNDA PARS Secundi Libri de regimine Principum : 
 in qua tractatur quomodo parentes circa proprios filios curam de eis habeant . 
