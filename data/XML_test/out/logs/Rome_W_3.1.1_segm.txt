Quoniam omnem ciuitatem contingit esse communitatem quandam , 
 cum omnis communitas fit gratia alicuius boni , 
 oportet ciuitatem 
 ipsam constitutam esse propter aliquod bonum . 
 Probat autem Philosophus primo Polit’ 
 duplici via , 
 ciuitatem constitutam esse gratia alicuius boni . 
 Prima via sumitur 
 ex parte hominum constituentium ciuitatem . 
 Secunda ex parte ciuitatis constitutae . 
 Prima via sic patet . 
 Quia 
 ( ut dicitur primo Ethicorum ) 
 omnis actus 
 et electio bonum quoddam appetere videtur , 
 et primo Politicorum scribitur , 
 quod gratia eius 
 quod videtur bonum , omnia operantur omnes . 
 Si ergo omnes homines ordinant sua opera in id quod videtur bonum , 
 cum ciuitas sit opus humanum , 
 ex parte hominum constituentium ciuitatem 
 oportet ipsam constitutam 
 esse gratia eius 
 quod videtur bonum ; 
 nec sic est intelligendum , 
 ciuitatem constitutam esse gratia eius quod videtur bonum , 
 quod non sit constituta gratia eius quod existit bonum . 
 Nam cum opera nostra ordinamus ad aliquod bonum , 
 aliquando ad bonum illud habemus impetum a natura , 
 aliquando 
 quasi ex corruptione naturae . Bonum autem illud , 
 ad quod omnes homines habent impetum ex natura , 
 sic videtur bonum quod tamen existit bonum : huius autem est constitutio ciuitatis . Nam ( ut dicitur primo Poli’ ) 
 natura quidem impetus in omnibus inest 
 ad talem communitatem , 
 qualis est communitas ciuitatis . 
 Igitur per respectum ad homines ciuitatem constituentes , 
 eo quod habent naturalem impetum 
 ad constitutionem eius , 
 ciuitas non solum constituta est gratia eius 
 quod bonum videtur , 
 sed 
 etiam quod bonum existit . 
 Secunda via ad inuestigandum hoc idem , 
 sumitur ex parte ciuitatis constitutae per comparationem 
 ad ciuitates alias . 
 Nam licet omnis communitas naturalis ordinetur 
 ad bonum , 
 maxime tamen ordinatur 
 ad ipsum communitas principalissima : 
 huius autem est communitas ciuitatis , quae respectu communitatis domus , 
 et vici principalissima existit . 
 Quare si communitas domestica ordinatur ad bonum 
 et etiam ad multa bona , 
 ut supra in secundo libro diffusius probabatur : 
 communitas vici , 
 quae est principalior communitate domestica , 
 multo magis ordinatur ad bonum : 
 et ad hoc communitas ciuitatis , 
 quae est principalissima communitas respectu vici , et domus , 
 maxime ordinatur ad bonum . 
 Hoc est ergo quod dicitur primo Polit’ 
 quod si communitatem omnem gratia alicuius boni dicimus constitutam , 
 maxime autem principalissimam omnium , 
 et eam quae est omnium maxime principalis , 
 et omnes alias circumplectens , potissime gratia boni constitutam esse contingit : 
 haec autem est communitas politica , 
 quae communi nomine vocatur ciuitas . Aduertendum tamen , 
 communitatem ciuitatis esse principalissimam non simpliciter 
 et per omnem modum , 
 sed respectu communitatis domus , 
 et vicio . 
 Est autem alia communitas principalior ea , 
 cuiusmodi est communitas regni , 
 de qua suo loco dicetur : 
 ostendemus enim communitatem regni utilem esse in vita humana , 
 et esse principaliorem communitate ciuitatis . Videtur enim suo modo communitas regni se habere ad communitatem ciuitatis , sicut haec communitas se habet ad domum , et vicum . Nam ciuitas sicut complectitur domum , et vicum ; 
 et est principalior communitatibus illis , 
 et magis sufficiens in vita , 
 quam communitates praedictae : 
 sic communitas regni circumplectitur communitatem ciuitatis , 
 et est multo perfectior 
 et magis sufficiens in vita , 
 quam communitas illa . 
