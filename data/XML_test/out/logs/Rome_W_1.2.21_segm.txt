Philosophus 4 Ethicorum capitulo De magnificentia , 
 tangit sex proprietates magnifici , 
 quas habere decet Reges et Principes . Prima proprietas est , 
 quia magnificus assimilatur scienti . 
 Dicebatur enim spectare ad magnificum in magnis operibus facere decentes sumptus . 
 Cognoscere autem quibus magnis operibus 
 qui sumptus sint conuenientes , 
 esse non potest , 
 nisi quis polleat scientia , 
 et intellectu . 
 Secunda proprietas magnifici , est facere magnos sumptus , 
 non ut ostendat seipsum , 
 sed boni gratia . Est enim hoc commune cuilibet virtuti , agere non propter fauorem , 
 vel propter gloriam hominum , 
 sed gratia boni . Specialiter tamen hoc dicitur esse proprium magnificentiae . 
 Nam cum in operibus magnificis , 
 ut cum aliquis magnifice se habet erga cultum diuinum , 
 et erga rempublicam , 
 et circa personas dignas , 
 maxime quis apparet gloriosus , 
 et maxime quis ab hominibus laudatur , 
 difficile est in talibus non quaerere humanam laudem . 
 Et quia virtus est circa bonum 
 et difficile , 
 ideo maxime spectat ad magnificum in suis magnificis operibus , et distributionibus intendere finaliter bonum , 
 et non fauorem , 
 et gloriam hominum . 
 Tertia proprietas magnifici , est facere sumptus et distributiones delectabiliter 
 et prompte . Nam qui prius quam sumptus faciat , 
 diu ratiocinatur , 
 et omnes minutas expensas inquirit , 
 et non delectabiliter , 
 et prompte largitur quae largiti debet , 
 non est magnificus , 
 sed paruificus . 
 Ideo dicitur 4 Ethic’ 
 quod diligentia ratiocinii est paruifica . Quarta , 
 est magis intendere qualiter faciat opus optimum , 
 et decentissimum , 
 quam qualiter , 
 et quantum sumptum faciat ad opus illud : 
 ut si debet magnificus aliquod templum construere in honorem diuinum , 
 vel aliqua dona conferre personis dignis , 
 magis intendet quomodo templum illud sit admirabile 
 et pulchrum , 
 et quomodo dona illa sint magna et decentia , 
 quam quot et quanta numismata oporteat 
 ipsum consumere propter huiusmodi opera . 
 Quinta proprietas est , 
 quod magnificus est excellenter liberalis . 
 Idem est enim esse magnificum , 
 quod esse abundanter liberalem . 
 Nam ( ut infra patebit ) magnificentia est quaedam perfectio , 
 et quidam ornatus liberalitatis : 
 sicut magnanimitas est quaedam perfectio , 
 et quidam ornatus omnium virtutum . 
 Cum enim ille sit magnificus , 
 qui in magnis operibus facit decentes sumptus : 
 si facere decentes sumptus est esse liberalem , 
 facere maximos decentes sumptus , 
 quos facit magnificus , est esse maxime liberalem . Sexta proprietas magnifici , 
 est aequali sumptu facere opus magis magnificum . Paruifici enim , 
 quia semper intendunt , 
 quomodo parcant numo , 
 ut supra dicebatur , 
 pro modico multum perdunt . Magnificus ergo , 
 cui non est curae de ratiocinio ab aequali sumptu , 
 facit opus magis magnificum , 
 quia non parcit decentibus sumptibus . 
 Contingit enim aliquando auarum plus expendere in aliquo negocio , 
 quam liberalem : 
 tamen quia semper nititur auarus aliquas decentes expensas subtrahere , 
 etiam 
 si modice sint , 
 et parui valoris , ideo opus , 
 ubi multum expendit , indecenter facit . Quare ab aequale sumptu , 
 vel etiam aliquando a minori , 
 liberalis , 
 vel magnificus facit decentius opus , 
 quam paruificus , et auarus . Has autem proprietates debere inesse Regibus et Principibus , 
 videre non est difficile : 
 ipsi enim maxime debent esse scientes , 
 et cognoscentes , 
 qui sumptus quibus operibus deceant . 
 Ad eos autem maxime spectat facere magnas largitiones , 
 et excellentes sumptus boni gratia 
 Nam maxime 
 debet bonum intendere , 
 qui regnum 
 debet in bonum dirigere . Sic etiam ad eos spectat delectabiliter , 
 et prompte sumptus facere . 
 Nam 
 ( 
 ut supra dicebatur ) quia modicis natura contenta est , 
 ociosae sunt diuitiae , 
 nisi ex eis fiant debitae largitiones , 
 et decentes sumptus . 
 Quanto igitur Reges , 
 et Principes magis abundant facultatibus , 
 et diuitiis , 
 tanto magis decet eos ampliores retributiones facere , 
 et magis delectabiliter , 
 et prompte expendere . Decet 
 etiam Reges , 
 et Principes magis intendere , 
 quomodo faciant excellentia opera virtutum , 
 quam quomodo parcant nummis et expensis . Oportet etiam eos esse excellenter liberales , 
 et semper facere magnifica opera . Omnes igitur proprietates magnifici per amplius , et perfectius decet ipsos Reges habere . Unde et Philos’ 4 Ethic’ vult , 
 quod non quilibet possit esse magnificus : 
 quia non quilibet potest facere magnos sumptus . 
 Sed , 
 ut ibidem dicitur , 
 tales oportet esse nobiles 
 et gloriosos . 
 Quare quanto est nobilior aliis , 
 tanto decet ipsum pollere magnificentia , 
 et habere proprietates magnifici . 
