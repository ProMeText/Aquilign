Si obsidentes negligentes fuerint , 
 et non diligenter se muniant , 
 ab obsessis molestari poterunt . 
 Nam cum contingat obsessiones per multa aliquando durare tempora , 
 non est possibile obsidentes semper esse paratos aeque . Ideo nisi sint muniti , 
 contingit quod existentes in castris 
 ( cum fuerint occupati obsidentes somno , 
 vel ludo , 
 vel ocio , 
 aut aliqua necessitate dispersi ) repente prorumpunt in ipsos , et succedunt tentoria , 
 destruunt obsidentium machinas , 
 et aliquando multi ex obsidentibus perdunt . Quare obsidentes 
 ut tuti permaneant , 
 longe a munitione obsessa saltem per ictum teli vel iaculi debent castrametari , et circa se facere fossas , 
 et figere ibi ligna , 
 et construere propugnacula : 
 ut si oppidani eos repente vellent inuadere , 
 resistentiam inuenirent . 
Viso quomodo se munire debent obsidentes , 
 ne ab oppidanis molestentur : 
 restat ostendere quot modis impugnare debent obsessos . 
 Est autem unus modus impugnandi communis et publicus , 
 videlicet , 
 per ballistas , arcus , 
 et per lapides emissos manibus vel fundis , 
 et etiam per appositiones scalarum . Multum enim industres in pugna , 
 si obsessi faciunt se ad muros 
 et ad propugnacula , 
 statim impugnant eos cum ballistis 
 et arcubus : iaciunt contra ipsos lapides cum manibus vel cum fundis ; apponunt scalas ad muros , 
 ut si possint ascendere ad partes illas . 
Praeter tamen hos modos impugnationis apertos , 
 est dare triplicem impugnationis modum non omnibus notum . 
 Quorum unus est per cuniculos . 
 Alius est per machinas proiicientes lapides magnos et graues . 
 Et tertius per aedificia impulsa usque 
 ad muros munitionis obsessae . 
De omnibus itaque his impugnationibus dicemus , 
 sed primo de impugnatione per cuniculos . 
 Primo igitur per cuniculos , 
 id est per vias subterraneas deuincuntur munitiones . 
 Debent enim obsidentes priuatim in aliquo loco terram fodere : 
 ante quem locum , 
 tentorium 
 vel aliquod aliud aedificium debent apponere , 
 ne obsessi videre possint 
 ubi incipiant fodere : 
 ibi enim faciendo vias subterraneas sicut faciunt fodientes argentum 
 et inuenientes venas metallorum , debent per vias illas , 
 faciendo eas profundiores , 
 quam sint fossae munitionis deuincendae , pergere usque ad muros munitionis praedictae : 
 quod 
 si hoc fieri potest , leue est munitionem capere . 
 Nam hoc facto primo debent muros fodere , 
 et supponere ibi ligna 
 ne statim cadant . 
 Et cum omnes muros , 
 vel maximam partem murorum sic suffosserunt 
 et subpunctauerunt , 
 si viderint obsidentes 
 quod per solum casum murorum possint munitionem obtinere , 
 statim debent apponere ignem in lignis sustinentibus muros 
 et facere omnes muros 
 vel facere magnam eorum partem cadere , 
 et replere fossas : 
 quo simul 
 ( quasi ex inopinato facto ) terreantur obsessi , 
 ut facilius deuincatur oppidum . Est 
 etiam attendendum 
 quod viae subterraneae semper sunt muniendae tabulis 
 et aliis artificiis , 
 ne cadat terra et suffocet fodientes : 
 terra etiam quae extrahitur de dictis fossis est taliter abscondenda , 
 ne videatur ab obsessis . 
 Et rursus cum ignis apponitur ad ipsa ligna sustinentia murum , 
 apponens huiusmodi ignem 
 et existentes 
 cum eo debent ad locum tutum fugere , 
 ne laedantur per murorum casum . 
 Sic ergo agendum est in impugnatione per cuniculos , 
 cum ad munitionem obtinendam sufficit sola murorum ruina . 
 Sed cum hoc creditur non sufficere , 
 muris existentibus subfossis 
 et subpunctatis , 
 nondum apponendus est ignis , 
 sed procedendum est 
 ad maiores munitiones et ad maiora moenia castri , vel ciuitatis obsessae , 
 et per similes vias subterraneas est similiter faciendum circa ea , 
 quod factum est circa muros . 
 Rursus procedendum est diuertendo vias subterraneas , 
 ut per eas possit haberi ingressus 
 ad ciuitatem et castrum : 
 quae omnia latenter fieri possunt absque eo quod sentiantur ab obsessis : 
 licet tamen sine difficultate 
 et diuturnitate temporis , 
 possint 
 haec omnia fini debito mancipari . 
 His itaque sic peractis in aliquo nocturno tempore , 
 vel in aliquo alio congruo ad pugnandum per appositionem ignis fieri debet , 
 ut simul cadant muri 
 et munitiones suffossae : 
 et per vias subterraneas fiat ingressus ad castrum , vel ad ciuitatem : 
 et per aditum factum ex muris cadentibus reliqui obsidentes ingrediantur castrum , 
 vel ciuitatem obsessam : 
 et sic poterunt obtinere illam . 
