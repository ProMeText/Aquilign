Praeter Socratem 
 et Platonem quidam alius nomine Phaleas , 
 ut narrat Philosophus 2 Politicorum intromisit se de ordine ciuitatis , 
 statuens quomodo posset optime politia ordinari . 
 Dicebat autem , 
 quod inter caetera quae debet intendere legislator 
 et rector politiae , est , 
 quomodo ciues habeant possessiones aequatas . 
 Volebat enim tunc esse ciuitatem optime ordinatam , 
 si nullus ciuium haberet plures redditus , 
 vel maiores possessiones , 
 quam alter : 
 quod ut dicebat a principio quando ciuitas constituitur , faciliter fieri poterat : 
 quia viso numero ciuium 
 et computata multitudine camporum , 
 de facili rector ciuitatis posset diuidere aequaliter possessiones illas inter ciues . 
 Sed ciuitate iam constituta , 
 et ciuibus iam habentibus possessiones inaequales , 
 difficilius erat hoc adaequalitatem reducere . 
 Statuit enim Phaleas ciuitatis rectorem 
 hoc modo reducere hanc inaequalitatem ad aequalitatem mediantibus dotibus statuendo quod pauperes contrahant 
 cum diuitibus : 
 et in contrahendo accipiant dotes , 
 et non dent pauperes ergo accipiendo magnas dotes a diuitibus poterunt aequari eis in possessionibus . 
 Potuit autem Phaleas triplici via moueri 
 ad hoc statuendum . Primo quidem moueri potuit , 
 ut cessarent litigia . Secundo , 
 ut remouerentur iniuriae 
 et contumeliae . Tertio , 
 ex his quae videbat in politiis aliis . 
 Prima via sic patet . 
 Nam ciues valde litigant pro possessionibus : 
 sunt enim communiter nimis cupidi ad habendum redditus , 
 et possessiones ; 
 unde et propter hoc multa litigia oriuntur . 
 Quare si ciues haberent possessiones aequales , 
 et scirent se non posse excedere suos conciues in possessionibus , 
 frustra propter hoc insurgerent lites 
 et placita . 
 Nam dato 
 quod alter litigantium causam obtineret , 
 non multum ex hoc gaudere posset 
 quia oporteret ipsum per dationem dotium aequari in possessionibus aliis ciuibus . Sic etiam perdens placitum , 
 non multum amitteret : 
 quia accipiendo dotes , aequaretur aliis in diuitiis , 
 viderentur ergo omnino cessare placita , 
 si ciues haberent possessiones aequatas . 
 Secunda via sumitur , 
 ut tollantur de ciuitate iniuriae et contumeliae : 
 nam ex eo quod ciues libenter sibi possessiones appropriant , dicente , 
 Hoc est meum , 
 non solum insurgunt lites 
 et placita ; 
 sed etiam iniuriae et contumeliae . 
 Nam pro acquirendis possessionibus inferunt sibi ciues iniurias et contumelias in personis propriis ; 
 fiunt autem in ciuitate furta , rapinae et homicidia propter cupiditatem possidendi diuitias . 
 Quare 
 si ciues non possent se excellere in possessionibus , et haberent aequales diuitias , ut videtur , 
 omnia haec cessarent . 
 Tertia via sumitur 
 ex his quae videbat in ciuitatibus aliis : 
 nam in multis politiis bene ordinatis 
 magna cura fuit legislatoribus 
 de possessionibus ciuium : 
 ideo Phalas forte motus 
 ex his quae videbat in politiis aliis , 
 statuit potissime curandum esse de possessionibus ciuium , 
 volens eos aequatas possessiones habere . 
