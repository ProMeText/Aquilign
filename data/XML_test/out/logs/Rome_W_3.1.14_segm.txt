Quia credimus Philosophos determinantes de Politiis , 
 et de ordine ciuium , 
 non sine ratione locutos fuisset 
 ideo bene se habet eorum opiniones tractare , 
 non ostentationis causa , 
 sed quia hoc requirit praesens methodus , 
 quam intendimus tradere de regimine ciuitatis , et regni . 
 Viso enim quid circa hoc senserunt Philosophi , 
 et pertractatis eorum opinionibus , 
 clarius apparebit 
 quid circa huiusmodi regimen sit censendum . Quare cum patefactum sit in praecedentibus , 
 non expedire ciuitati possessiones , uxores , 
 et filios esse communes , 
 ut Socrates statuebat ; nec esse decens , mulieres ordinari ad opera bellica ; nec esse utile , 
 eosdem semper in eisdem magistratibus praefici , 
 ut Socrates statuisse videbatur . 
 Restat ergo exequi de iussione et ordine ciuitatis , 
 quam Socrates ordinauit . 
 Dicebat enim Socrates , 
 ut supra tangebam , 
 ciuitatem quinque in se debere habere , 
 videlicet Principem , 
 consiliarios , bellatores , artifices , 
 et agricolas . Volebat enim bellantes esse partem ciuitatis distinctam ab aliis ciuibus . Numerum autem bellantium statuebat , dicens , 
 in qualibet ciuitate debere esse ad plus quinque millia , 
 ad minus mille . 
 Huiusmodi autem statutum quantum ad bellatores tripliciter improbari potest , 
 secundum tria quae de ipsis bellantibus Socrates statuebat . 
 Primo enim dicebat eos esse alios 
 et distinctos ab aliis ciuibus . 
 Secundo statuebat magnam multitudinem bellatorum . 
 Tertio ponebat eos in quodam determinato numero . 
 Prima via sit patet . 
 Nam semper bonum commune praeponendum est bono priuato : 
 naturale enim est partem se exponere periculo pro toto , 
 ut brachium statim exponit se periculo pro defensione corporis , 
 praeter ergo ordinem naturalem agit quilibet ciuis , 
 si non exponat se periculo pro defensione patriae : 
 non ergo sic separandi sunt bellatores ab artificibus 
 et ab aliis ciuibus , 
 quod ciues alii pro defensione patriae bellare non oporteat melius est ergo dicere in ciuitate tot esse bellatores 
 et defensores patriae , 
 quot sunt ibi ciues valentes portare arma , 
 quam seperare bellatores ab aliis ciuibus . 
 Secunda via sic patet , 
 nam constituere tantam multitudinem bellatorum in qualibet ciuitate 
 ut quinque milia , 
 vel etiam mille , 
 esse valde difficile 
 et onerosum ipsis ciuibus . Onerosum enim et difficile esset ciuibus unius ciuitatis sustentare mille viros in stipendiis communibus , 
 quorum nullum esset aliud officium , nisi bellare , 
 cum adesset oportunitas : 
 et onerosius et quasi omnino importabile esset sustentare sic quinque milia : 
 oporteret enim ciuitatem illam habere possessiones quasi ad votum , 
 ut posset ex communibus sumptibus tantam multitudinem pascere . 
 Propter quod Philosophus 2 Politicorum reprehendens Socratem de huiusmodi ordine ciuitatis , 
 ait , 
 quod oportet ciuitatem illam sic institutam esse in regione Babilonica , 
 ubi forte propter magnitudinem desertorum est magnum spatium terrarum , 
 ex quo posset magna multitudo pasci . 
 Difficile est enim , 
 ut Philosophus innuit , 
 praeter ipsos ciues 
 et praeter mulieres , 
 famulos 
 et liberos , 
 pascere tantam multitudinem bellatorum . Tertio delinquebat Socrates in ordinando ciuitatem , in constituendo determinatum numerum bellatorum . 
 Nam secundum Philosophum secundo Politicorum , 
 volens ponere leges 
 vel facere ordinationem aliquam in ciuitate , 
 ad tria debet respicere , 
 scilicet ad homines , 
 ad regionem , 
 et ad loca vicina . 
 Si quis ergo vellet praeter ciues statuere aliquos bellatores viuentes ex communibus fructibus ciuitatis , 
 ad tria deberet respicere . 
 Primo ad ciues : 
 nam si ciues ipsi essent pusillanimes et inutiles ad bellum , indigeret maiori copia bellatorum sic se habentium . Secundo inspiciendum esset ad regionem : 
 nam quanto ciuitas illa maiori regione 
 et maiori terrarum spatio potiretur , 
 tanto sustentare posset maiorem numerum bellantium . 
 Tertio aspiciendum esset 
 ad loca vicina , 
 ut utrum ciuitas illa haberet 
 circa se vicinos amicos 
 vel inimicos , 
 pusillanimes vel viriles . 
 Nam variatis conditionibus vicinorum , 
 oportet aliter 
 et aliter determinare de conditionibus bellantium . 
 Quare cum ars 
 et scientia non possit esse circa particularia signata , 
 volens tradere artem de regimine ciuitatum , 
 non potest statuere determinatum numerum bellatorum : 
 sed talia relinquenda sunt iudicio prudentis rectoris considerantis conditionem ciuium , modum regionis , 
 et circumstantias vicinorum . 
