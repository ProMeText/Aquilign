Philosophus 3 Politicorum inquirit , 
 utrum regnum aut ciuitas sit melius Regi optimo Rege , 
 aut optima lege . 
 Adducit autem rationes duas , 
 quod melius sit politiam regni Regi optima lege , 
 quam optimo Rege . 
 Prima sumitur 
 ex eo quod Rex debet 
 esse quasi organum et instrumentum legis . 
 Secunda ex eo quod facilius est corrumpi Regem quam legem . 
 Prima via sic patet . 
 Nam ut dicitur 5 Ethicorum Princeps debet esse custos iusti , 
 idest iustae legis : 
 est ergo Princeps , 
 si debite principetur , 
 quasi quoddam organum iustae legis , 
 ut quod iuste lex fieri praecipit , Rex per ciuilem potentiam obseruari facit . 
 Quare si quod est principalius , eligibilius est in regimine , 
 quam organum et instrumentum : 
 Regi optima lege eligibilius est , 
 quam Regi optimo Rege . 
 Hoc est ergo quod ait Philosophus 3 Politicorum , 
 quod eligibilius est principari lege , 
 quia Reges aut Principes ita sunt instituendi , 
 ut seruatores legis et ministri . 
 Secunda via ad inuestigandum hoc idem , 
 sumitur 
 ex eo quod facilius est peruerti Regem , 
 quam legem . 
 Nam Rex cum sit homo non dicit intellectum bonum tantum , sed dicit intellectum 
 cum concupiscentia : 
 dato ergo quod Rex non peruertatur 
 ex eo quod est intellectus , 
 peruerti 
 tamen potest ex eo quod habet concupiscentiam annexam . 
 Ideo dicitur 3 Ethic’ 
 quod aliquando optimos viros furor 
 et concupiscentia tandem interimit 
 et peruertit . Interimitur optimus homo per concupiscentiam , 
 et si non quantum ad esse naturae , 
 tamen quantum ad esse optimum : 
 quia cum optimus homo incipit furire 
 et concupiscere peruersa , 
 et si non interimitur 
 quantum ad esse simpliciter , interimitur tamen quantum ad esse optimum , 
 quia non est ulterius optimus . Rex itaque dicit intellectum cum concupiscentia , 
 sed lex quia est aliquid pertinens ad rationem , 
 videtur dicere intellectum solum : 
 ideo dicitur 3 Polit’ 
 quod qui iubet principari intellectum , 
 iubet principari deum et legem ; 
 sed qui iubet principari hominem , 
 propter concupiscentiam annexam apponit 
 ut principetur 
 et bestia . 
 His ergo rationibus videtur ostendi , 
 melius esse regnum et ciuitatem Regi lege , 
 quam Rege . 
 Sed quod hoc non sit simpliciter fatendum , 
 ostendit ibi Philosophus in eodem 3 . 
 Nam ( ut ait ) lex uniuersaliter dicit quod non est uniuersaliter : oportet enim humanas leges quantumcunque sint exquisitae in aliquo casu deficere : melius est igitur regnum Regi Rege , 
 quam lege , 
 ut per legem corrigi possint legales defectus . 
 Itaque ut appareat 
 quid circa hanc materiam sit dicendum , 
 sciendum est regem et quemlibet principantem esse medium 
 inter legem naturalem 
 et positiuam ; 
 nam nullus recte principatur , 
 nisi agat 
 ut recta ratio dictat : 
 nam ratio debet esse regula humanorum operum . 
 Quare si nomen regis a regendo sumptum est , 
 et decet Regem regere alios , 
 et esse regulam aliorum , oportet Regem in regendo alios sequi rectam rationem , 
 et per consequens sequi naturalem legem , 
 quia in tantum recte regit , 
 in quantum a lege naturali non deuiat : 
 est tamen supra legem positiuam , 
 quia illam sua auctoritate constituit . 
 Itaque sicut Rex nunquam recte regit , 
 nisi innitatur lege naturali , 
 et agat 
 ut recta ratio dictat : 
 sic lex positiua nunquam recte ligat , 
 nisi innitatur auctoritati legis aut alterius principantis . 
 Nam iustum positiuum et legale 
 ( ut supra dicebatur ) 
 ex principio nihil differt sic , 
 vel aliter ; 
 quando autem ponitur , 
 propter auctoritatem ponentis differt : 
 quare positiua , 
 lex est infra principantem , 
 sicut lex naturalis est supra . Et si dicatur legem aliquam positiuam esse supra principantem , 
 hoc non est ut positiua est , 
 sed ut in ea reseruatur virtus iuris naturalis . 
 Cum ergo quaeritur 
 utrum melius sit regnum aut ciuitatem Regi optimo Rege , 
 aut optima lege . 
 Si loquamur de lege naturali , 
 patet hanc principaliorem esse in regendo , 
 quam sit ipse Rex : 
 eo quod nullus sit rectus Rex nisi in quantum innititur illi legi . 
 Propterea bene dictum est quod innuit Philosophus tertio Politicorum 
 quod in recto regimine principari non debet bestia , 
 sed Deus et intellectus . 
 Nam tunc principatur bestia , 
 cum quis non innititur regere alios ratione sed passione et concupiscentia , 
 in quibus communicamus cum bestiis . 
 Tunc vero principatur Deus , 
 quando quis in regendo alios non deuiat a ratione recta , 
 et a lege naturali , 
 quam Deus indidit intellectui cuiuscumque . 
 Sed si loquamur de lege positiua melius est Regi optimo Rege quam optima lege , 
 et maxime in casibus illis , 
 in quibus talis lex deficit , 
 et dicit uniuersaliter 
 quod non est uniuersaliter obseruandum . 
 Secundum hoc ergo concludebat ratio in oppositum facta , 
 quod melius est Regi Rege , quam lege eo quod lex particularia determinare non potest . 
 Ideo expedit Regem aut alium principantem per rationem rectam , 
 aut per legem naturalem , 
 quam Deus impressit in mente cuiuslibet hominis , 
 dirigere legem positiuam , 
 et esse supra iustitiam legalem , 
 et non obseruare legem , 
 ubi non est obseruanda . 
 Ex hoc autem patere potest , 
 quomodo seueritas 
 et clementia possunt simul stare cum iustitia . 
 Nam humani actus propter particulares circumstantias , 
 et propter eorum mutabilitates , 
 ut vult Philosophus 5 Ethic’ non possunt mensurari regula inflexibili , 
 ut puta ferrea : 
 sed oportet 
 quod mensurentur regula plumbea , 
 quae sit applicabilis humanis actibus . 
 Oportet igitur aliquando legem plicare ad partem unam , 
 et agere mitius cum delinquente , 
 quam lex dictat : 
 aliquando 
 etiam oportet eam plicare ad partem oppositam , 
 et rigidius punire peccantem , 
 quam lex determinet . 
 Nam particulares circumstantiae , 
 quae lege determinari non possunt , 
 aliquando alleuiant delictum : 
 et tunc iuste 
 et 
 secundum rationem clementer agitur 
 cum delinquente . 
 Aliquando tales circumstantiae aggrauant : 
 et tunc est rigidius incedendum . Rigor igitur 
 et clementia licet videantur esse praeter iustitiam legalem et positiuam ; 
 non 
 tamen sunt praeter iustitiam simpliciter , si rationabiliter fiant exigentibus particularibus circumstantiis . 
 Inde est ergo quod in iudicando , 
 aliqua dicuntur esse de aequalitate , 
 aliqua de rigore , 
 aliqua vero ex clementia . 
 Quamdiu regula Regis manet recta 
 et aequalis , 
 non plicata ad aliquam partem , 
 iudicia mensurata 
 secundum talem regulam dicuntur ex aequalitate procedere . 
 Si vero exigentibus conditionibus delinquentis legalis regula plicetur ad partem misericordiae , 
 iudicium tunc factum dicetur procedere ex gratia vel ex clementia . 
 Sed si dicta regula plicetur ad partem oppositam , 
 fiet iudicium ex rigore siue seueritate . 
 Et 
 quia haec omnia iuste et rationabiliter fieri possunt , clementia 
 et seueritas simul 
 cum iustitia possunt existere . 
