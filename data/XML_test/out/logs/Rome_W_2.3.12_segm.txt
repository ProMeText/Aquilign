Circa finem primi Polit’ distinguit Philosophus diuersos modos , 
 quibus numismata acquiruntur . 
 Contingit enim hoc fieri 
 quasi quinque viis . 
 Quarum una dicitur possessoria . 
 Secunda mercatiua . 
 Tertia mercenaria vel conducta . 
 Quarta experimentalis . Quinta artificia . Via autem possessoria acquiritur pecunia , 
 quando quis possessionibus abundans , 
 ex fructibus earum pecuniam acquirit . Decet enim 
 ( secundum Philosophum ) oeconomicum 
 et dispensatorem domus esse expertum circa possessiones , 
 sciendo quae sunt magis fructiferae , 
 et ex quibus potest melius subueniri indigentiae corporali domesticae siue gubernationi domus . Hoc autem fieri contingit , 
 si sciatur quae in quibus partibus abundant , 
 ut quis illis animalibus abundet , 
 quae in partibus illis in quibus existit melius conseruantur . 
 Haec autem quomodo sciri possint , 
 et qualiter circa possessiones quis se habere debeat , 
 ut qualiter aues , 
 et animalia quadrupedia conseruentur , 
 et quae terra magis valeat pro agricultura : 
 quae magis ad vinearum plantationem , 
 et qualis cura circa arbores sit gerenda , disposuimus silentio pertransire , 
 eo quod alii de talibus sufficienter tradidisse videntur . Palladius enim multa huiusmodi enarrauit . Secunda via utilis ad pecuniam acquirendam , dicitur esse mercatiua , cum quis per mare aut per terram defert mercationes aliquas , 
 vel assistit deferentibus mercationes ipsas . Diuiditur autem ( secundum Philosophum ) mercatoria in tres partes , 
 in nauclariam quae sit per mare : 
 et ponderis portatiuam quae fit per terram : 
 et assistricem . 
 Tertia via acquirendi pecuniam , 
 dicitur esse mercenaria 
 vel conducta : 
 ut cum quis spe mercedis , 
 vel precio conductus aliqua operatur . 
 Quarta via dicitur : 
 experimentalis : 
 experimentum enim particularium est . 
 cum ergo quis nouit particularia facta aliquorum , 
 quibus pecuniam sunt lucrati , dicitur 
 scire lucratiuam experimentalem . Recitat enim Philosophus duo particularia gesta , quibus fuit pecunia acquisita Primum est , 
 quod fecit Thales Milesius unus de septem sapientibus , 
 qui primo philosophari coeperunt . 
 Ipse enim cum esset pauper , 
 et improperaretur sibi a multis cur philosopharetur , 
 et ad quid valeret Philosophia sua , 
 cum semper in egestate viueret . 
 Ipse non denariorum cupidus , 
 sed ut ostenderet 
 quod facile esset Philosophis ditari , 
 si circa talia curam gererent ; 
 vidit per astronomiam , 
 futuram esse magnam copiam oliuarum : 
 et ab omnibus incolis regionis illius emit tantum oleum , 
 quod recollecturi erant in anno futuro . Mutuata ergo pecunia , et data atra bona pro futuro oleo : 
 tum quia nullus poterat vendere oleum , 
 nisi ipse : 
 tum quia etiam erat magna copia olei , 
 lucratus est pecuniam multam , 
 et ostendit 
 quod facile erat Philosophis ditari . 
 Secundum particulare gestum , 
 quod recitat idem Phil’ est de quodam Siculo , 
 qui emit totum ferrum nundinarum : 
 et quia ipse solus vendebat , 
 lucrabatur pecuniam ut volebat . 
 Inter caetera autem augentia diuitias 
 ( 
 secundum Philos’ ) est facere monopoliam , idest facere vendationem unius : 
 nam 
 quia unus solus vendit , taxat precium pro suae voluntatis arbitrio : volentem ergo pecuniam acquirere , 
 oportet haec et similia particularia gesta , 
 per quae aliqui pecuniam sunt lucrati , 
 habere in memoria : 
 ut si occurreret oportunitas , 
 per similia gesta , 
 dum tamen illa sint licita , 
 pecuniam lucraretur . 
 Quinta via dicitur esse artifica , 
 quando quis per artem suam aliqua exerceret , 
 propter quae pecuniam lucratur . 
 Nam licet finis artis militaris sit victoria , medicinalis sit sanitas : 
 singulae tamen artes quasi ad pecuniam ordinantur , 
 cum ex opere vel ex arte facto pecuniam intendunt . Medici enim , 
 fabri , domificatores , et etiam ipsi milites , cum stipendiarii fiunt , 
 pecuniam intendunt . 
 Decet ergo quemlibet 
 secundum vitam politicam volentem prouidere indigentiae domesticae , 
 habere curam de acquisitione pecuniae , 
 secundum quod exigit suus status : 
 Apud Reges autem , 
 et Principes 
 inter vias tactas solae duae viae videntur esse utiles : 
 videlicet possessoria , 
 et experimentalis . 
 Decet enim eos , 
 vel per se , 
 vel per alios esse expertos , 
 sciendo particulares conditiones regni , 
 et gesta particularia praedecessorum suorum , 
 secundum quae licite pecuniam acquirebant . Debent enim conseruare laudabiles consuetudines regni , 
 secundum quas capiant licitos redditus , non usurpando aliorum bona . Consideratio ergo gestorum particularium , 
 et consuetudinum approbatarum , 
 et via experimentalis ; 
 utilis est Regibus et Principibus in acquisitione pecuniae . 
 Sic etiam utilis est via possessionalis non solum in possessionibus immobilibus , 
 cuiusmodi sunt agri , et vineae , 
 et caetera huiusmodi : 
 sed 
 etiam in possessionibus mobilibus . 
 Decet enim ipsos pollere multitudine bestiarum , 
 et etiam auium , 
 per quae satisfaciant indigentiae vitae . 
 Vidimus enim Federicum Imperatorem , 
 qui tantae sapientiae secularis praedicabatur , 
 habuisse massaritias multas . Non obstante enim quod terrae fertilissimae dominabatur , 
 ubi victualia modici precii existebant ; nihilominus quasi tamen semper ex propriis alimenta carnium volebat assumere , 
 et hoc tam in bestiis , 
 quam etiam in volucribus . 
 Hoc enim decet Reges , 
 et Principes , 
 ut aliis existentibus in regno exempla praebeant , 
 et ut non videantur viuere quasi aduenae , 
 et peregrini . 
 Qui enim singula alimenta pecunia emit , 
 magis viuit 
 ut aduena , 
 quam ut ciuis . 
 Quare decet Reges , et Principes habere homines industres tam super cultura agrorum et vinearum , quam etiam super armentis bonum et super multitudinem ouium , 
 et aliorum animalium deseruientium ad indigentiam vitae , non solum quadrupedium sed etiam volucrum : 
 sicut alicubi consuetudo est habere multitudinem columbarum 
 vel aliarum auium , 
 ex quibus domestica alimenta sumuntur . 
 Sic etiam , 
 ut Philosophus in Polit’ ait , 
 insistendum est circa apum culturam , 
 si partes illae aptae essent ad talem cultum : 
 ex apibus enim in partibus conuenientibus colligitur multus fructus cum paruis expensis . 
 Ut ergo sit ad unum dicere , 
 semper vita ciuilis 
 apud volentes politice viuere melior est vita peregrina : 
 et habere alimenta ex propriis , 
 laudabilius est , 
 quam singula pecunia emere . 
