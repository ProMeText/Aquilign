Omnes iuuenes volentes viuere vita politica , 
 aliquo modo exercitandi sunt ad corporales labores . 
 Corporalis enim exercitatio si moderata sit , 
 omnibus videtur esse proficua , 
 eo quod faciat ad quandam sanitatem , 
 et ad quandam bonam dispositionem corporis : 
 calefacto enim corpore per aliquos moderatos ludos motus , 
 expelluntur ab ipso superflua et nocua . 
 Specialiter tamen huiusmodi exercitatio videtur esse proficua volentibus ciuiliter viuere : 
 nam 
 quia tales non multum vacant inquisitioni veritatis , 
 nec in spiritualibus delectationibus ; 
 expedit eis 
 ut vitent inertiam , 
 et ut vitent solicitudinem illicitam , exercitari aliquibus laboribus corporalibus licitis . Expedit enim volentibus politice viuere tam ciuibus quam nobilibus , 
 tam Regibus et Principibus , 
 quam aliis , 
 non omnino cessare a corporalibus actibus vel laboribus , 
 nec omnino inexercitatos esse circa armorum usum . 
 Exercitatio enim corporalis debita reddit corpus robustius , 
 ut facilius duriciem armorum sustinere possit . 
 Quare si usus armorum non solum aliquando est licitus , 
 sed etiam necessarius pro bono Reipublicae , 
 volentibus politice viuere , 
 non 
 debet omnino ignotus esse . 
 Non tamen omnes iuuenes 
 ad huiusmodi labores sunt equaliter exercitandi : 
 nam filii Regum et Principum ad huiusmodi labores corporales minus sunt exercitandi quam alii , et adhuc primogeniti 
 qui regere debent decet minores labores assumere . 
 Nam secundum Philosophum 8 Politicorum labor corporalis , 
 et consideratio per intellectum , 
 se impedire videntur : 
 ratio autem huiusmodi sumi potest ex iis , 
 quae habentur in 2 de anima , 
 ubi dicitur , 
 quod molles carne aptos mente dicimus . Ad habendam igitur intellectualem industriam indigemus mollicie carnis ; 
 corporales igitur labores , 
 ex quibus redditur caro dura , 
 impediunt subtilitatem mentis . Bene ergo dictum est quod dicitur 7 Physicorum 
 quod anima in sedendo 
 et quiescendo fit prudens . 
 Nam per sessionem et quietem redditur caro mollis , 
 per quam sumus apti ad speculandum ; 
 per laborem vero 
 et motum efficitur caro dura , 
 per quam impeditur mentis sublimitas . 
 Eos autem qui debent regere regnum , 
 magis expedit esse prudentes , 
 quam bellicosos : 
 in Rege enim plus valet prudentia quam arma bellica . Rex enim et Princeps , 
 et uniuersaliter omnis dominator populi , 
 licet in bellando et in assumendo arma quasi non plus valeat quam unus homo , 
 vel aliquando minus quam unus homo : 
 tamen per prudentiam praeualere potest toti populo sibi commisso . 
 Nam totus populus , 
 et tota gens regni 
 si non sit bene unita et ordinata , 
 modica possunt : 
 unita vero 
 et ordinata per reges maxima operari valent . 
 Licet ergo Reges et Principes non omnino ignorare debeant armorum usum , 
 nec sic debeant fugere corporales labores ; 
 ut effecti quasi muliebres , 
 nec pro defensione regni nec pro alio casu audeant arma assumere ; 
 attamen quia decet eos esse magis prudentes quam bellatores , 
 filii Regum et Principum 
 et maxime primogeniti 
 qui regnare debent , 
 minus sunt assuescendi ad corporales labores 
 quam alii , 
 ne propter huiusmodi labores caro eorum indurata impediat subtilitatem mentis ; tales ergo plus debent vacare prudentiae , 
 quam fortitudini corporali . Vacabunt autem prudentiae , 
 si diligenter insistant circa morales scientias , 
 ut possint mores hominum 
 et agibilia cognoscere . 
 Decet ergo eos , 
 qui debent alios regere , 
 vitare inertiam 
 et solicitudinem illicitam , 
 vacando moralibus scientiis , 
 recogitando frequenter bonas consuetudines regni , audiendo saepius acta praedecessorum bene regentium regnum . Hoc ergo modo , 
 videlicet , vacando actibus prudentiae , 
 a Regibus et Principibus , 
 et a suis haeredibus magis est vitanda inertia , 
 quam per laborem , 
 et exercitium corporalem . 
