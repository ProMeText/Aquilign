Enumerabantur supra duodecim passiones , 
 videlicet , 
 amor , odium , 
 desiderium , abominatio , delectatio , 
 tristitia , spes , desperatio , timor , audacia , ira , et mansuetudo . 
 Sed praeter omnes has passiones Philosop’ 
 2 Rhetor’ sex alias passiones enumerare videtur , 
 videlicet , zelum , gratiam , nemesin 
 ( quod idem est quod indignatio de prosperitatibus malorum ) misericordiam , inuidiam , et erubescentiam siue verecundia . 
 Sed omnes hae passiones reducuntur ad aliquas passiones praedictarum : 
 quia zelus , et gratia reducuntur ad amorem : 
 verecundia ad timorem : inuidia , et misericordia , et nemesis siue indignatio de prosperitatibus malorum reducuntur ad tristitiam . Zelus reducitur ad amorem : 
 quia zelus nihil est aliud , 
 quam quidam amor intensus . Ea autem , 
 quae intense diligimus , 
 vel sunt corporalia , 
 vel spiritualia . 
 Si sunt corporalia , 
 quia talia cum habentur ab uno , 
 non habentur ab alio , 
 ideo zelus respectu horum diffiniri consueuit , 
 quod est amor intensus non patiens consortium in amato . 
 Inde ergo inoleuit , 
 quod aliqui dicuntur Zelotypi de persona aliqua , 
 si noluerint in ea habere aliquod consortium . Intensus ergo amor corporalium videtur esse amor priuatus , et reprehensibilis , 
 et non patiens consortium in amato . 
 Sed respectu bonorum intellectualium , 
 et respectu virtutum , 
 si sit intensus amor , 
 est laudabilis , 
 et quasi communis . 
 Nam nunquam quis virtuosus esset , 
 nec proprie virtutes diligeret , 
 si nollet in eis habere consortium . 
 Huiusmodi ergo zelus respectu bonorum honorabilium diffinitur a Philosopho 2 Rheto’ 
 quod est tristitia de huiusmodi bonis , 
 non quia insint alteri , 
 sed 
 quia non insunt sibi : zelus ergo reducitur ad amorem . Sic etiam gratia reducitur ad amorem : 
 quia ex amore efficitur aliquis alteri gratiosus . Gratia enim 
 ( ut de ea tractat Philosophus , 
 et ut est passio ) 
 non est aliud , 
 quam quidam motus animi , 
 per quem inclinatur aliquis ad beneficia conferendum . Zelus ergo et gratia reducuntur ad amorem . 
 Sed verecundia reducitur ad timorem . Dupliciter autem quis timere potest , 
 videlicet , 
 corruptiones , 
 et inhonorationes , 
 qui enim expauescit mala corruptiua , 
 dicitur timidus . 
 Sed ille qui expauescit turpia 
 et inhonoratiua , dicitur verecundus . 
 Nihil est aliud verecundia , 
 quam timor inhonorationis , 
 vel inglorificationis . 
 unde verecundia erubescentia nominari consueuit , 
 quia verecundantes communiter erubescunt , 
 sicut timentes pallescunt . 
 Nam ex eo , 
 quod aliquis credit se amittere vitam , 
 quod est bonum interius , 
 timet : 
 sed ex eo , 
 quod credit se amittere gloriam et honorem , 
 quae sunt bona exteriora , verecundatur . 
 In timendo ergo sanguis recurrit ad interiora , 
 et membra remanent pallida : 
 quia timor consurgit ex eo , 
 quod quis se credit amittere interiora bona . 
 Sed cum quis verecundatur , 
 sanguis fluit ad exteriora , 
 et facies apparet rubea ; currit ergo sanguis tunc ad exteriora , 
 quia verecundia consurgit ex eo quod quis se credit amittere exteriora bona . Duplex ergo est timor , 
 unus amittendi vitam , 
 et bona interiora , 
 per quae quis pallescit , 
 et alius amittendi gloriam , 
 et honorem , 
 quae sunt bona exteriora , 
 per quae quis erubescit . 
 Timor ergo corruptiui , 
 et amittendi bona interiora 
 quia non habet speciale nomen , 
 retinet sibi nomen commune , 
 et dicitur timor , 
 sed timor amittendi gloriam , et honorem , 
 habet speciale nomen , 
 et dicitur verecundia , 
 vel erubescentia . 
 Verecundia ergo est quidam timor , 
 et reducitur ad timorem . Viso , quomodo zelus 
 et gratia reducuntur ad amorem : 
 et quomodo verecundia reducitur ad timorem . 
 Restat videre , 
 quomodo inuidia , 
 misericordia , nemesis siue indignatio reducuntur ad tristitiam . 
 Sciendum ergo haec tria esse species tristitiae . 
 Nam aliquis tristari putest , 
 vel de malo alterius , 
 vel de bono . 
 Si tristatur de malo , 
 et maxime 
 si credit ipsum indigne 
 pati illud malum , 
 sic est misericordia . Nam 
 ( ut dicitur 2 Rhetor’ ) 
 misericordia nihil aliud est , 
 quam tristitia quaedam super apparenti malo corruptiuo , vel contristatio eius , 
 qui indigne patitur malum illud . 
 Si vero sit tristitia non de malo alterius sed de bono , 
 hoc potest esse tripliciter , 
 vel de bono 
 secundum se , 
 et sic est inuidia . 
 Nam Inuidia 
 ( ut dicitur 2 Rhetor’ ) 
 nihil est aliud quam tristitia quaedam super appetenti actione aliquorum bonorum circa similes , 
 non ut aliquid sibi , 
 sed propter illos . Inuidia enim est dolor de appetenti bono alicuius : 
 nam 
 quia ipse non habet illud bonum , 
 sed quia alter , 
 cui inuidet , 
 pollet bono illo . 
 Et potissime est inuidia circa similes , 
 ut figuli inuident figulis , 
 et fabri fabris , et sic de aliis . 
 Si vero sit tristitia de bono alterius , 
 non quocunque modo , 
 sed ut indigne habetur ab eo : 
 sic est nemesis , 
 vel indignatio . 
 Nam ( secundum Philosophum 2 Rhetoricorum ) nemesis vel indignatio , 
 est tristari de eo qui indigne videtur bene prosperari . 
 Si ergo omnes hae passiones diuersificare habent omnes operationes nostras , 
 decet nos omnes eas cognoscere ; 
 et tanto magis hoc decet Reges et Principes , 
 quanto habere debent operationes maxime excellentes . 
