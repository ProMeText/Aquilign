Ostenso , 
 quomodo iuuenes debent esse abstinentes in cibo , 
 sobrii in potu , 
 temperati in venereis , 
 contrahendo coniugium in aetate debita , 
 et modeste se habere cum uxore iam ducta . Restat ostendere , 
 quomodo circa ludos , 
 circa gestus , 
 et circa vestitum debeant se habere . Ludus autem , 
 ut probat Philosophus 8 Poli’ est necessarius in vita quod ( quantum ad praesens spectat ) duplici via declarari potest . Primo , 
 ex vitatione illicitae solicitudinis . Secundo , 
 ex adeptione finis intenti . Prima via sic patet . 
 Nam mens humana nescit ociosa esse : cum ergo quis vacat ocio , 
 et non intendit aliquibus delectationibus licitis , 
 statim incipit vagari cogitando de illicitis : 
 unde Philosophus 8 Polit’ 
 ait , 
 quod ludus est quaedam deductio 
 et vitatio solicitudinis . 
 Quare ne solicitemur circa aliqua illicita , 
 et vitemus delectationes illicitas , 
 expedit aliquando habere aliquos ludos , 
 et habere aliquas deductiones licitas 
 et honestas . 
 Qui sunt autem illi ludi , 
 et quae sunt illae deductiones , circa quas debent vacare pueri , infra dicetur . Secunda via ad ostendendum hoc idem , sumitur ex adeptione finis intenti . 
 Nam non semper statim quis habere potest finem intentum : 
 ne ergo propter continuos labores deficiat a consecutione finis , 
 expedit aliquos ludos 
 et aliquas deductiones interponere suis curis , 
 ut ex hoc aliquam requiem recipientes , 
 magis possint laborare in consecutione finis . Unde et Philosophus 8 Politicorum ait , 
 quod 
 quia homo non potest requiescere in fine adepto , 
 et aliquando quis constituit sibi finem , 
 in quo diu laborat , 
 antequam consequatur illum , 
 ideo oportet interponere aliquos ludos , 
 et aliquas delectationes , 
 ne deficiat a consecutione finis . 
 Sic ergo instruendi sunt pueri erga ludos , 
 ut non omnino prohibeantur a ludis : 
 sed ut moderate habeant ludos honestos , 
 et liberales . 
 Nam ludi turpes , 
 et eloquia turpia , 
 et deductiones inhonestae prohibendae sunt a iuuenibus , 
 ut vult Philosophus 7 Politicorum . 
 Viso qualiter iuuenes se habere debeant circa ludos . Restat videre , 
 qualiter se habere debeant circa gestus . Gestus autem dicuntur quilibet motus membrorum , 
 ex quibus iudicari possunt motus animae . Videmus enim prudentes 
 et bonos habere gestus ordinatos et honestos : 
 cohibent enim sua membra , 
 ne aliquem motum habeant , 
 ex 
 quo quis coniecturari possit elationem animi , 
 vel insipientiam mentis , vel intemperantiam appetitus . 
 Est enim homini necessaria disciplina in gestibus . 
 Nam quia ipse intentus est circa rationem et intellectum , 
 non sic percipit naturales impetus , 
 nec sic agit ex naturali instinctu , 
 ut aues 
 et bestiae . Aues enim 
 et alia animalia ex naturali instinctu agentia non sic indigent disciplina , 
 ut homo , 
 qui utitur ratione et intellectu ; 
 et ad agendum sibi opera debita , 
 non sufficienter inclinatur ex natura . Disciplina autem , 
 quae est danda in gestibus , est , 
 ut quodlibet membrum ordinetur ad opus sibi debitum . Homo enim non audit per os , 
 sed per aurem . 
 Frustra ergo , 
 cum quis vult audire alium , 
 retinet os apertum . Sic etiam homo non loquitur pedibus , 
 nec manibus , 
 nec spatulis , 
 sed ore . 
 Sicut ergo habent indisciplinatos gestus , 
 qui cum volunt audire alios , 
 tenent ora aperta : 
 sic sunt indisciplinati 
 secundum gestus , 
 qui cum volunt loqui , 
 extendunt pedes et crura , 
 vel mouent nimis spissim brachia , 
 vel erigunt humeros , vel faciunt alia , 
 quae ad locutionem nihil deseruiunt . Sic ergo disciplinandi sunt iuuenes , 
 ut habeant tales gestus , et ut sic utantur motibus membrorum , 
 ut deseruiant ad opera quae intendunt . 
 Nam agere aliquos motus membrorum non deseruientes operi intento , 
 vel procedit ex insipientia mentis , 
 vel ex elatione animi , 
 vel ex aliquo alio vitio . Hiis visis , 
 restat exequi de tertio , 
 quod proponebatur in principio capituli , 
 videlicet qualiter se habere debeant iuuenes circa vestimentum . 
 Vestimenta quidem ad tria videntur ordinari : 
 videlicet ad delectationem , utilitatem , 
 et honorem . Omne enim bonum vel est delectabile , 
 vel utile , 
 vel honestum siue honorabile . 
 Bonum enim honestum , bonum honorabile dici potest : 
 nam honestum idem est , 
 quod honoris status . 
 Si ergo vestimenta quaeruntur propter bonum delectabile : 
 sic quaeruntur delicata , 
 et mollia . 
 Si propter utile : 
 sic quaeruntur calida ad repellendum frigus tempore hyemali , 
 vel non calida tempore aestiuo . 
 Si vero quaerantur propter bonum honorabile : 
 sic quaeruntur pulchra , et decora . Indecens est autem nimis solicitari circa molliciem vestium , 
 et circa delectationem in ipsis : 
 nam ex hoc efficitur quis intemperatus 
 et timidus . De leui enim quis ad lasciuiam 
 et ad molliciem carnis prorumpit , 
 si nimis delectetur in mollicie vestium , 
 et circa delectationem in ipsis . 
 Videntur enim tales esse muliebres magis , 
 quam viriles . 
 quare non sunt constantes , 
 sed molles et de facili in lasciuiam prorumpunt . Secundo , 
 nimia mollicies vestium reddit hominem timidum . 
 Nam cum arma ferrea in se quandam duriciem habeant , 
 qui semper solicitantur circa mollia vestimenta , 
 dubitant arma arripere , 
 et efficiuntur timidi . Iuuenes , maxime cum ad aliam aetatem venerint , 
 ad hoc quod sint habiles ad vacandum circa labores bellicos , 
 ne abhorreant arma , instruendi sunt , 
 ut non nimis delectentur in mollicie vestium . Dicto , 
 quomodo se habere debeant iuuenes in vestibus , 
 ut deseruiunt ad delectationem . 
 Restat ostendere , 
 quomodo se habere debeant circa ipsa , 
 ut deseruiunt ad utilitatem . Quod videri habet , 
 distinguendo inter complexiones , tempora , 
 et aetates . 
 Nam habentes complexiones magis depressas 
 et minus porosas , 
 non sic laeduntur a calore et frigore , 
 sicut habentes complexiones raras . Unde et mulieres , 
 quia sunt magis phlegmaticae , et habentes complexionem densam 
 et minus porosam , 
 quod patet ex carentia pilorum ; minus offenduntur a calore et frigore , quam viri . Sic etiam distinguendum est inter tempora : 
 nam temporibus frigidis , 
 et flante borea utendum est aliis indumentis , 
 quam temporibus calidis flante austro . 
 Distinguendum est 
 etiam inter aetates : 
 quia senilis aetas , 
 eo quod magis caret calore naturali intrinseco , 
 magis indiget de calore exteriori . Vestimenta igitur , 
 considerata proprietate temporum , 
 complexionum , 
 et aetatum , diuersificanda sunt , 
 ut deseruiunt ad bonum utile . 
 Sed ut deseruiunt ad bonum honorabile , attendenda est consuetudo patriae , 
 et conditio personarum . Sic igitur instruendi sunt iuuenes circa vestitum , 
 ut non nimis soliciti sint circa molliciem vestium , 
 considerata conditione temporis , complexionis , et aetatis , 
 prout requirit consuetudo patriae , 
 et conditio personarum , 
 utantur debitis indumentis ad utilitatem corporis . 
