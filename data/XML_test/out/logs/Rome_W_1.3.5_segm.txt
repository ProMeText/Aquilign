Cum determinauimus 
 de ordine passionum animae , 
 diximus quod amor 
 et odium erant passiones primae , 
 desiderium vero 
 et abominatio erant passiones secundae : 
 post has autem tertio loco collocandae erant spes , 
 et desperatio . 
 Restat vero videre quomodo Reges 
 et Principes se habere debeant circa spem 
 et desperationem . 
 Sed si considerentur dicta praehabita , 
 non est difficile scire , 
 quomodo Reges et Principes 
 ad hoc se habere debeant . Dicebatur enim supra , 
 quod eos esse decet humiles 
 et magnanimos : 
 cum ergo humilitas moderet spem , 
 quia humiles cognoscentes defectum proprium , non sperant ultra quam debeant : magnanimitas vero reprimat desperationem , 
 quia magnanimi propter difficultatem operis non desperant : 
 si Reges et Principes fuerint humiles 
 et magnanimi , 
 superabunt speranda propter magnanimitatem , 
 et non sperabunt non speranda propter humilitatem . Possumus autem quadrupliciter ostendere , 
 quod deces Reges et Principes decenter se habere circa spem , 
 et sperare speranda , 
 et aggredi aggredienda . 
 Nam si Reges nihil sperarent , 
 et nihil aggrederentur , 
 essent pusillanimes , 
 et non debite pertractarent negocia regni . Sunt autem in spe , 
 ut communiter ponitur , quatuor consideranda , 
 propter quae arguere possumus , quod decet Reges et Principes esse bene sperantes . 
 Spes enim primo est de bono : 
 nam de malo non est spes , sed timor . 
 Secundo de arduo : 
 nam licet circa quodcunque bonum possit esse amor vel desiderium : 
 spes tamen esse non habet , 
 nisi circa bonum arduum ; 
 nullus enim sperare dicitur , 
 nisi sibi videatur esse bonum arduum , 
 et difficile . 
 Tertio spes habet esse circa bonum futurum : 
 de praesentibus enim bonis non est spes , 
 licet possit esse gaudium 
 et delectatio . Quarto spes habet esse circa bonum possibile , 
 quia circa impossibile nullus sperat , sed desperat . 
 Haec autem quatuor , 
 videlicet , 
 bonum , arduum , 
 futurum , et possibile , 
 potissime competere debent Regibus et Principibus . 
 Nam cum Reges et Principes sint latores legum , 
 quia secundum Philosophum proprie spectat ad Reges et Principes leges ponere , 
 spectat ad eos sperare bonum . 
 Rursus quia principale intentum a legislatore et a lege , 
 ut supra ostendimus , 
 debet esse bonum diuinum et commune , 
 cum talia sint bona excellentia et ardua , 
 non solum spectat ad Reges et Principes tendere in bonum , 
 sed etiam decet eos tendere in bonum arduum . 
 Amplius quanto maior est communitas , 
 tanto plura possunt ei contingere , 
 ideo maiori indiget prouidentia 
 et saniori consilio : 
 cum ergo prouidentia 
 et consilium non sit 
 nisi de rebus futuris , 
 quia nullus consiliatur de impossibilibus , 
 ut vult Philosophus 3 Ethicorum , praeterita , 
 quae immutabilia sunt , 
 ut haberi potest ex 6 Ethicâ€™ non cadunt sub consilio , 
 nec etiam cadunt sub prouidentia . Decet ergo Reges et Principes considerare bona non solum ut sunt ardua , 
 sed ut sunt futura . Congruit 
 etiam eos considerare talia , 
 ut possibilia . Nam pauperes , impotentes et ignobiles 
 si non sunt magnanimi , 
 et subtrahunt se ab aliquibus bonis arduis , 
 videntur mereri indulgentiam , 
 quia ciuilis potentia , diuitiae , 
 et nobilitas non adminiculantur eis , 
 ut possint prosequi talia bona : 
 Reges autem et Principes , 
 quibus consequitur nobilitas generis , 
 potentia ciuilis , 
 abundantia diuitiarum , 
 inexcusabiles esse videntur , 
 si sint pusillanimes , 
 et non credant eis esse possibile prosequi bona ardua et magno honore digna . 
 Quare cum Reges et Principes tendere debeant in bona ardua , 
 et debeant prouidere bona futura possibilia ipsi regno : decet eos esse bene sperantes per magnanimitatem , 
 quia habent omnia quae ad spem debitam requiruntur . Viso , 
 quomodo decet Reges et Principes bene se habere in sperando speranda , 
 restat videre quomodo se habere debeant in non sperando non speranda . 
 Decet enim eos cum magna diligentia inuestigare , 
 quid sperent , 
 et quid aggrediantur . 
 Nam sicut per magnanimitatem debent esse prompti , 
 ut aggrediantur ardua , et sperent speranda : 
 sic per humilitatem debent esse moderati , 
 ut non aggrediantur aliquid ultra vires proprias , 
 et ut non sperent non speranda . Possumus autem duplici via inuestigare , 
 quod decet Reges et Principes aliquid aggredi ultra vires , 
 et sperare ultra quam sit sperandum . 
 Prima via sumitur ex parte officii regis . Secunda , 
 ex parte gentis sibi commissae . 
 Sperare enim ultra quam sit sperandum , 
 et aggredi opus ultra vires suas , 
 videtur ex imprudentia procedere , 
 vel ex aliqua passione immoderata : 
 unde 2 Rhetoricorum scribitur , 
 quod iuuenes semper sunt bonae spei : 
 de quolibet enim negocio 
 etiam 
 si sit ultra vires , 
 iuuenes bene sperant , 
 quod contingit ex ignorantia : inexperti enim non possunt 
 cognoscere arduitatem operis . Contingit 
 etiam hoc ex immoderatione passionis : 
 nam quia nimis abundat in eis calor , 
 prorumpunt 
 ut attentent aliqua quae consumate non possunt . Sic etiam dicere possemus , 
 quod ebriosi plus sperant quam debent : 
 quia calefacti ex vino et ebrietate amittentes rationis usum , 
 attentant aliqua quae non valent perficere . 
 Cum ergo regium officium requirat hominem prudentem 
 et non passionatum immoderata passione , 
 decet Reges et Principes non aggredi aliquid ultra vires , 
 et non sperare aliqua non speranda . 
 Secundo hoc decet eos ex parte populi sibi commissi , 
 ut plurimum enim exponit se periculo 
 qui aggreditur aliquid 
 ultra vires . Si ergo inconueniens est totam gentem 
 et totum regnum periculis exponere , 
 diuturno consilio 
 et magna diligentia excogitare debent Reges et Principes 
 quid aggrediantur , 
 ne assumant arduum aliquod ultra vires , 
 et ne sperent aliquid non sperandum . 
