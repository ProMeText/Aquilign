Prout ad praesens spectat , 
 dicere possumus , 
 ipsorum nobilium 
 esse quatuor mores laudabiles . 
 Primo enim sunt magnanimi . Secundo magnifici . Tertio dociles et industres . 
 Quarto sunt politici et affabiles . Sunt enim nobiles magnanimi . 
 Nam nobilitas ( ut dicitur 2 Rhetoricorum ) 
 idem est quod virtus generis . 
 Ex hoc enim aliqui dicuntur esse nobiles , 
 quia processerunt ex genere honorabili . Genus autem honorabile dicitur 
 ( ut vult Philos’ 2 Rhet’ ) 
 si ab antiquo ex illo genere processerunt multi praesides , 
 et multi insignes . Virtus ergo generis , 
 quam dicit Philosophus nobilitatem esse , nihil est aliud quam esse ex aliquo genere , 
 vel ex aliqua prosapia , 
 in qua etiam ab antiquo fuere multi principantes , 
 et multi insignes , 
 sic ergo sentiendum est de nobilitate . 
 Verum quia 
 secundum communem opinionem hominum omnia mensurantur numismate , 
 et diuitiae videntur esse pretium rei cuiuslibet , 
 ex hoc quod aliqui sunt diuites , 
 reputantur digni principari , 
 et eo ipso creduntur esse insignes , 
 et honore digni ; 
 quia ergo sic est , nobilitas 
 secundum communem acceptionem hominum , 
 nihil est aliud quam antiquatae diuitiae ; 
 quia ergo nobiles ex antiquo fuerunt praesides , et in suo genere fuerunt multi insignes et diuites , 
 eleuatur cor nobilium ex exemplo parentum , 
 ut tendant in magna , 
 et sint magnanimi . 
 Naturale est enim , 
 quod semper effectus vult assimilari causae : 
 cum filii sint quidam effectus parentum , 
 naturale est filios imitari parentes . 
 Nobiles ergo aduertentes 
 quod in eorum genere fuerunt multi insignes , 
 et tendentes in ardua , 
 ut imitentur parentes , 
 affectant magna , 
 et contingit eos esse magnanimos . Secundo nobiles non solum sunt magnanimi 
 et magni cordis , 
 sed 
 etiam si adsit facultas sunt magnifici et facientes magna . Nam caeteris paribus semper filii sunt nobiliores parentibus . 
 Nam ( ut dictum est ) 
 nobilitas idem est 
 secundum communem acceptionem quod antiquatae diuitiae , 
 vel quod virtus 
 et honorabilitas generis . Genus autem alicuius maxime reputatur honorabile , 
 si ab antiquo affluebat diuitiis . 
 Cum ergo semper sit dare initium , 
 in quo genitores alicuius ditari inceperunt : 
 quanto magis proceditur per creationem filiorum , 
 tanto minus est memoria genitores suos fuisse pauperes ; 
 ideo semper augmentatur nobilitas , et semper sunt 
 magis antiquatae diuitiae in filiis quam in parentibus : 
 quare cum nobilitas semper inclinet animum nobilium ut faciant magna , 
 sequitur nobiles esse magnificos , 
 etiam magis quam parentes : 
 quia quodammodo sunt nobiliores illis . Ideo nobiles non solum sunt magnifici , 
 sed etiam nituntur maiora facere quam parentes . 
 Unde Philos’ 4 Eth’ ait , 
 quod magnanimos et magnificos decet esse nobiles et gloriosos . Vult enim ibidem , 
 quod nobiles ex sua nobilitate incitantur , 
 ut sint magnanimi , et magnifici . Tertio nobiles sunt dociles 
 et industres ; 
 quod duplici de causa contingit . Una sumitur ex nutrimento , 
 et ex custodia corporis . Alia vero ex conuersatione , et societate quadam aliorum . 
 Cum enim nobiles cum magna diligentia nutriantur , 
 et cum magna cura proprium corpus custodiant : 
 rationabile est , 
 eos habere corpus bene dispositum , 
 et bene complexionatum . 
 Cum ergo molles carne aptos mente dicamus , 
 ut vult Philos’ 
 2 de Anima : 
 contingit nobiles habere mentem aptam , 
 et esse dociles et industres , 
 quia in eis viget carnis mollicies , 
 et bonitas complexionis . 
 Rursus hoc idem contingit ex conuersatione , 
 et societate aliorum . Nobiles enim 
 quia multos habent respicientes ad eos , 
 et considerantes eorum facta , incitantur , 
 ut sint viri meditatiui , subtiliter inuestigantes 
 quid decet eos facere , 
 ne opera eorum , 
 quae multi desiderant , 
 reprehensibilia videantur ; 
 quare contingit eos ex diligenti consideratione suorum agibilium esse dociles , 
 et industres . 
 Ex hoc autem apparere potest , 
 quanto odiendi sunt adulatores , 
 omnia aliorum facta commendantes . 
 Cum enim nobiles non reprehenduntur , 
 sed ab adulatoribus etiam eorum mala facta commendantur , disponuntur , 
 ut seipsos ignorent , 
 et sequantur voluptatem , non rationem . Maxime ergo nobiles fiunt dociles 
 et industres , 
 si timentes reprehensibilia facere , diligenter considerent 
 quid agendum . Quarto nobiles contingit esse politicos , et affabiles . 
 Nam quia ut plurimum in curiis nobilium consueuit esse magna societas , 
 conuenit eos esse politicos et sociales , 
 quia ut plurimum in societate vixerunt . 
 Sicut enim rustici , 
 quia quasi solitarii viuunt , 
 fiunt rudes et syluestres : 
 sic nobiles econtrario vita sociali viuentes , 
 fiunt sociales et affibiles . Hos autem mores , 
 qui possunt esse boni et laudabiles , 
 quomodo habere oporteat Reges , et Principes , in antehabitis sufficienter est dictum . Diximus enim supra , 
 cum de virtute tractauimus , quomodo decet Reges , et Principes esse magnanimos , quomodo magnificos , 
 quomodo prudentes 
 et dociles , 
 et quomodo affabiles et sociales . Viso qui mores nobilium sunt laudabiles : 
 videre restat 
 qui mores sunt vituperabiles . 
 Narrat autem Philosophus 2 Rhetoricorum duos mores vituperabiles , 
 quos dicit competere ipsius nobilibus . Primus est , 
 quia nobiles sunt nimis honoris appetitiui . Secundus , sunt progenitorum despectores . 
 Naturale est enim , 
 quod quilibet vult accumulare 
 ad id quod habet : 
 ideo qui incipiunt ditari , 
 volunt fieri ditiores : 
 et qui sunt honorabiles , volunt esse honorabiliores . Nobiles ergo , 
 quia ex suo genere videntur esse honorabiles , ideo volunt accumulare 
 ad id quod habent , 
 et volunt fieri honorabiliores ; 
 ideo sunt nimis honoris appetitiui . 
 Secundo sunt elati et despectatores progenitorum : 
 ut plurimum enim nobiles , 
 maiores se reputant , 
 quam patres suos ; 
 quod ideo contingit , 
 quia semper nobilitas longe facta est maior , 
 quam propinqua : 
 quia semper est magis antiqua . Esse autem elatum , 
 et despicere suos progenitores , 
 et nimis esse honoris cupidi , 
 videtur esse mali moris . 
 Non enim debemus appetere ipsos honores in se , 
 quia hoc faciunt elati et superbi : 
 sed debemus appetere opera honore digna , 
 quod faciunt virtuosi et magnanimi . 
 Reges ergo et Principes , 
 cum non possint naturaliter dominari , 
 nisi sint boni 
 et virtuosi , 
 decet eos sequi bonos mores nobilium , 
 ut sint magnanimi et magnifici , 
 prudentes et affabiles : 
 et fugere malos mores , 
 ut non sint elati , 
 alios despicientes . 
