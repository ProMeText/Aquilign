Quanto anima est nobilior corpore , 
 tanto omnes ciues 
 et maxime Reges , 
 et Principes 
 magis solicitari debent 
 ut proprii filii sint perfecti in anima , 
 quam in corpore . 
 Si ergo solicitantur circa haereditatem , 
 et circa numismata , 
 ut possint subuenire filiis quantum ad indigentiam corporalem : 
 multo magis solicitari debent , 
 ut habeant perfectam animam , 
 et ut virtutibus et bonis moribus imbuantur . 
 Et quia hoc , 
 tantum existit bonum , non 
 debet per negligentiam praeteriri : 
 sed ab ipsa infantia 
 instruendi sunt pueri , 
 ut relinquentes lasciuiam sequantur bonos mores . Possumus autem quadruplici via venari , 
 quod ab ipsa puerilitate 
 instruendi sunt pueri ad bonos mores . 
 Prima via sumitur 
 ex naturalitate delectationis . Secunda , 
 ex rationis defectu . Tertia , 
 ex pronitate quam habemus ad malum . Quarta , 
 ex vitatione oppositi habitus . 
 Prima via sic patet . 
 Nam 
 secundum Philosophum in Ethic’ 
 adeo connaturale est nobis delectari , 
 quod ab ipsa infantia delectari incipimus : 
 nam et pueri statim delectantur , 
 cum incipiunt suggere mammas . 
 Si ergo sic ab ipsa infantia nobiscum crescit concupiscentia delectabilium , 
 ab ipsa infantia est tali concupiscentiae resistendum : 
 ex ipsa ergo connaturalitate delectationis , statim cum pueri sunt sermonum capaces , 
 sunt instruendi ad bonos mores , 
 et debent eis fieri monitiones debitae . 
 Secunda via ad inuestigandum hoc idem , 
 sumitur ex rationis defectu . 
 Nam tunc aliqui sunt magis mouendi ad bonos mores , 
 quando magis incitantur 
 ad lasciuiam , 
 et magis sunt passionum insecutores : 
 sed 
 ( ut patet per Philosophum in 2 Rhetoricorum ) in iuuenili aetate maxime sunt homines lasciui 
 et passionum insecutores : 
 ergo tunc maxime est subueniendum , 
 ut per monitiones debitas , 
 et per correctiones conuenientes retrahantur a lasciuiis . 
 Quare cum rationis sit concupiscentias refraenare 
 et lasciuias , 
 quanto aliquis magis a ratione deficit , 
 tanto magis inclinatur 
 ut sequatur passiones . 
 In iuuenili ergo aetate sunt pueri instruendi ad bonos mores : 
 quia tunc magis ab usu rationis deficiunt , 
 et sunt magis passionum insecutores . 
 Tertia via sumitur ex pronitate quam habemus ad malum . 
 Nam cum aliquis est pronus ad aliquid , 
 oportet ipsum multum assuescere in contrarium , 
 ne inclinetur ad illud : 
 ut plurimum enim homines 
 secundum mores sunt 
 quasi quaedam virga inclinata ad malum : 
 unde 
 et Philosophus circa finem 2 Ethic’ hoc modo docet nos dirigere ad bonos mores , 
 quo dirigitur virga tortuosa . 
 Volens enim virgam tortuosam rectificare , 
 inclinat eam ad partem contrariam valde , 
 quae sic inclinata redit 
 ad medium et ad rectitudinem . 
 Sic nos , 
 quia obliquitatem et pronitatem habemus ad malum , 
 et ad delectationes illicitas , 
 debemus per multum tempus ab illicitis delectationibus abstinere , 
 ut possimus hanc pronitatem vitare . Immo sicut virga rectificanda ad partem contrariam , 
 ultra medium inclinatur 
 ut possit ad medium redire : 
 sic 
 et nos in fugiendo delectabilia , debemus ultra medium nos facere , 
 idest debemus multas delectationes 
 etiam licitas cauere , ut faciliter ab illicitis abstinere possimus . 
 Si ergo tantam pronitatem habemus ad malum , 
 et oportet nos sic per diuturna tempora assuescere ad contrarium , 
 ut ad bonum ; 
 ut facilius hanc pronitatem vitare possimus , 
 est ab ipsa infantia inchoandum , 
 ut relinquentes lasciuias sequamur bonos mores , 
 nec est ulterius differendum . 
 Quarta via sumitur 
 ex vitatione habitus contrarii . 
 Nam quia iuuenes molles sunt 
 et ductiles , 
 si sine fraeno sequantur lasciuias , 
 statim imprimuntur in eis habitus vitiosi : 
 sicut in cera molli et ductili statim imprimitur forma sigilli . 
 Ne ergo iuuenes informentur habitibus vitiosis , 
 statim ab ipsa infantia sunt monendi et corrigendi ; 
 ut per monitiones et correctiones debitas a lasciuiis retrahantur . 
 Decet ergo omnes ciues solicitari erga filios , 
 ut ab ipsa infantia 
 instruentur 
 ad bonos mores . 
 Tanto tamen hoc magis decet Reges et Principes , 
 quanto bonitas filiorum est utilior ipsi regno , 
 et quanto ex eorum malitia potest in regno maius periculum imminere . 
