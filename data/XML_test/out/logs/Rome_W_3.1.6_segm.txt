Generationis ciuitatis 
 et regni duos modos possumus assignare , 
 quorum quilibet est aliquo modo naturalis , 
 aliter tamen est naturalior altero . 
 Primus est ille de quo supra in secundo libro fecimus mentionem , 
 ubi diximus quod propter excrescentiam filiorum collectaneorum 
 et nepotum domus potest in vicum , 
 vicus in ciuitatem , 
 et ciuitas in regnum excrescere . 
 Alius modus est ex concordia constituentium ciuitatem 
 vel regnum . 
 Nam ut recitat Philosophus 2 Politicorum , antiquitus homines morabantur dispersi , 
 velut tempore Aristotelis contingebat circa quasdam gentes , 
 quae vocabantur Arcades , 
 ubi quilibet per se morabatur . Homines sic dispersi morantes aliquando concordabant in unum , 
 constituentes sibi ciuitatem aliqua , 
 in qua simul morantes habere possent sufficientius quae requiruntur ad indigentiam vitae . 
 Hoc ergo modo posset fieri constitutio regni , 
 ut si multae ciuitates 
 et castra simul confoederarentur 
 et concordarent , 
 ut sub uno rege existerent , 
 timentes inimicorum potentiam . 
 Uterque autem horum modorum est naturalis : 
 sed primus est naturalior secundo . Prima enim constitutio ciuitatis 
 et regni est dupliciter naturalis . Primo enim naturalis est , 
 quia constituitur ex generatione 
 quae est opus naturae . Secundo naturalis existit , 
 quia homines naturalem habent impetum ad constituendam ciuitatem 
 et regnum . 
 Si enim per generationem ex crescentibus filiis 
 et nepotibus in eadem domo , 
 et non valentibus simul habitare , 
 faciant 
 sibi plures domos , 
 et constituant sibi vicum ; 
 et ulterius excrescentibus 
 et non valentibus habitare in uno vico , 
 faciant sibi vicos plures , 
 et constituant ciuitatem : 
 amplius autem ipsis excrescentibus 
 et non valentibus habitare in una ciuitate , fabricent sibi ciuitates plures , 
 et constituant regnum : 
 talis constitutio regni et ciuitatis est maxime naturalis , 
 non solum 
 quia homines habent naturalem impetum ad talem constitutionem , 
 sed 
 etiam quia huiusmodi constitutio procedit ex generatione filiorum quae est opus naturae . 
 Secundus autem modus constitutionis regni et ciuitatis , 
 ut cum ex concordia hominum 
 talis constitutio habet esse , 
 licet non sit adeo naturalis 
 ut prima attamen naturalis est , 
 quia homines propter viuere habent naturalem impetum , 
 ut concordent ciuitatem constituere , 
 in qua reperiuntur sufficientia ad vitam . Sic etiam habent naturalem impetum , 
 ut constituant principatum 
 et regnum ; 
 quia per talem constitutionem possunt magis pacifice viuere , 
 et magis resistere hostibus volentibus impugnare ipsos . Est enim huius impetus naturalis : 
 nam sicut homines naturalem habent impetum ut viuant , 
 et ut sufficiant sibi in vita , 
 quod fit per ciuilem societatem : 
 sic naturalem habent impetum ut pacifice 
 viuant 
 et ut naturaliter resistant hostibus , 
 quod fit per societatem principatus et regni ; 
 videmus enim ciuitates non existentes sub uno rege plures guerras 
 et discordias habere ad inuicem . Enumeratis autem duobus modis generationis ciuitatis et regni , 
 quorum quilibet dici potest naturalis : 
 possumus addere modum tertium , 
 qui quasi est simpliciter violentus . 
 Cum enim homines dispersi morabantur , poterat quis insurgere per tyrannidem 
 et per violentiam , 
 et dominari eis : 
 et ut facilius eis dominaretur , 
 poterat eos uiolenter congregare in unum , 
 et constituere inde ciuitatem . 
 Sic etiam et regnum per uiolentiam 
 et per tyrannidem constitui posset , 
 ut si quis dominans alicui ciuitati per tyrannidem 
 et per ciuilem potentiam opprimat ciuitates alias , 
 et faciat 
 se Regem constitui super illas . Viso diuersos esse modos generationis ciuitatis et regni , 
 restat uidere in quot partes oportet hunc tertium librum diuidere , 
 in quo de huiusmodi regimine tractaturi sumus . Patet enim ex dictis naturalem generationem ciuitatis 
 et regni ordinare 
 ad bene uiuere , 
 et ad pacifice uiuere , 
 et ad resistendum uolentibus turbare pacem , 
 et impugnare ciues . 
 Ostendendum est ergo qualiter possit bene regi 
 ciuitas 
 siue regnum tempore pacis , 
 et qualiter impugnandi sint hostes tempore belli . 
 Verum 
 quia ut patet 
 per Philosop’ 2 Meta’ 
 et circa finem Elenchorum , 
 nullus sibi sufficit in inueniendo artem aliquam , 
 sed oportet 
 ad hoc iuuari per auxilium praecedentium tradentium notitiam aliquam de arte illa : 
 ideo oportet propter sufficientiam artis regiminis ciuitatis 
 et regni citare 
 quid senserunt Philosophi de huiusmodi regimine , 
 et quomodo antiquitus regebantur ciuitates . 
 Nam 
 ex hoc aliqualiter manducemur ad sciendum 
 quid vitandum , et quid imitandum sit in regimine regni et ciuitatis . 
 Totum ergo hunc librum tertium diuidemus in tres partes . 
 Nam primo narrabuntur opiniones Philosophorum circa regimen ciuile , 
 et reprobabuntur ea in quibus visi sunt non bene sentire circa huiusmodi regimen . 
 Recitabuntur ergo prima regimina instituta ab antiquis Philosophis , 
 ut per eorum notitiam manuducantur Reges et Principes , 
 quomodo debeant regere ciuitates 
 et regna . Secundo ostendetur , 
 quae sit optima politia siue optimum regnum , 
 et quibus cautelis uti debeant principantes , 
 et quomodo tempore pacis propter uiuere sufficienter 
 et uirtuose regenda sit ciuitas 
 et regnum . Tertio manifestabitur quomodo eligendi sunt pugnatores , 
 et qualiter impugnandi sunt hostes , 
 et quomodo ordinandae sunt acies bellorum , 
 et quibus cautelis uti debeant bellantes . 
