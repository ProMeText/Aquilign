Mors est quid terribilissimum , 
 et finis omnium terribilium , 
 ut dicitur 2 Ethicor’ . 
 Ubi ergo quaeritur mors populi , 
 et ubi hostes insidiantur morti ciuium , 
 est omnis cautela adhibenda , 
 ut exercitus seruetur illaesus , 
 et ut vita ciuium conseruetur . 
 Non ergo sufficit considerare ea quae sunt consideranda in pugna publica committenda nisi sciantur cautelae ad remouendum impedimenta viarum , 
 ne exercitus per insidias hostium periclitetur in via . Possumus autem , 
 quantum ad praesens spectat , octo cautelas enumerare : 
 quas debet dux belli retinere memoriter , 
 ut saluetur vita pugnatorum , 
 qui sunt sub ipso . 
Prima est , 
 ut sciat itinera regionum , 
 per quae exercitus proficisci debet : 
 et interualla locorum , 
 et qualitates viarum , 
 compendia et diuerticula , 
 et montes , 
 et flumina existentia in itinere illo debet habere conscripta . 
 Immo si viae illae , 
 et passus , 
 et flumina dux exercitus haberet depicta , 
 quasi oculorum aspectu prospiceret qualiter exercitus deberet pergere , 
 tutius posset suum exercitum ducere . Sic etiam marinarii faciunt , 
 qui videntes maris pericula , 
 ne eorum naues patiantur naufragium , descripserunt maris mappam 
 ubi portus marini , 
 discrimina maris , 
 et cetera talia proportionaliter sunt descripta , 
 qui marinarii intuentes , 
 statim percipiunt qualiter debeant pergere , 
 et in quo loco existant , 
 et a quibus debeant se cauere . 
 Quare propter insidias hostium exercitus tot quasi , 
 vel etiam pluribus periculis exponatur in via quam nautae in mari , 
 nullo modo 
 debet exercitus pergere per viam aliquam in qua pati possit insidias , 
 nisi qualitates viarum , montes , flumina , 
 et cetera reperta in ipso itinere habeat dux conscripta etiam et depicta . 
Secunda cautela est , 
 ut simul cum hoc quod habet vias 
 et qualitates viarum conscriptas et depictas , 
 ducat dux belli conductores aliquos bene scientes vias illas , 
 qui pluries per vias illas perexerint , 
 et experti sint illas . 
 Nam videre aliqua conscripta et depicta non sunt ita nota , 
 sicut si per seipsa sensibiliter videmus ipsa . Nam potior est cognitio 
 rei per quam cognoscitur in se ipsa , 
 quam cognoscitur in pictura , 
 vel in alio simili . 
 Ne tamen conductores moliantur fraudes aliquas , 
 debet circa eos dux belli bonas apponere custodias 
 ne possint fugere . Debet etiam eis minari mortem , 
 si in aliquo fraudulenter se habeant , 
 et promittere dona 
 si se fideliter gesserint . 
Tertia est , habere secum plures sapientes fideles principi , exercitatos in bellis , 
 de quorum consilio agat 
 quicquid viderit ipse dux belli esse fiendum . 
 Nam ubi tantum currit periculum , 
 nullus debet inniti proprio capiti , 
 nec credere sibi soli . 
Quarta cautela est , 
 ut itinera ignorentur ab hostib’ , 
 per quae debet exercitus proficisci . 
 Nam consilium ducis quanto minus est publicum , 
 tanto quae sunt in consiliis deliberata minus impediuntur , 
 et citius fini debito mancipantur . 
 Postquam igitur deliberatum est per quas vias debet exercitus pergere , 
 et vias illas Dux habet conscriptas et depictas , 
 et habentur conductores aliqui fideles , 
 quanto hoc minus est publicum 
 et magis celatur ab hostib’ , 
 tanto exercitus magis secure proficiscitur . 
Quinta est , in quolibet munimine , 
 et in qualibet acie habere aliquos equites fidelissimos 
 et strenuissimos , 
 habentes equos veloces et fortes ; 
 qui ante et a tergo , 
 et a dextra et a leua percurrant , 
 illustrantes et discooperientes insidias , 
 ne hostes aliqui latitantes ex aliqua parte molestent exercitum . 
 Nam 
 etsi nullis esset notum ducis consilium , 
 eo tamen ipso quod per aliquas vias incipit exercitus iter arripere , 
 coniecturari quis potest per quas partes debeat proficisci . 
 Et quia probabile est semper in talibus aliquos exploratores adesse cogitare debet dux belli quod et hoc posset , ad aures hostium peruenire 
 Itaque cum pericula visa minus noceant , 
 per velocissimos equites sunt detegendae insidiae , 
 ne exercitus circa aliquam partem ex improuiso patiatur molestias . 
Sexta est , 
 ut semper ex illa parte exercitus probiores milites 
 et magis bellicosi pedites apponantur , 
 ex qua creditur maius periculum imminere : 
 quod si ex omni parte de periculo dubitatur , 
 undique sunt remedia adhibenda . 
Septima est , 
 ne exercitus disparsim vadat . 
 Nam interrupta acie facilius debellatur . 
 In qualibet enim hora sic exercitus se debet habere , 
 ut si et tunc hostes praesentes adessent , 
 ei non possent efficere nocumentum . 
 Unde et prouerbialiter dicitur , 
 quod qui est munitus , 
 non est derisus . 
 Semper ergo dux belli cui commissa est tantorum vita , 
 debet esse attentus 
 et vigilans , 
 ne hostes eum inuadere possent 
 quasi negligentem 
 et dormientem . Debet etiam dux exercitus centuriones , 
 et decani , 
 et alii , 
 qui operibus bellicis praeponuntur , semper monere milites pedites , ut sint parati ad arma ; 
 ut si contingeret aliqua inuasio subita , 
 possent inuadentibus resistere . Sic enim dicendo , 
 dato quod accideret aliquis repentinus insultus , 
 esset quasi prouisus , 
 et minus praestaret nocumentum . 
Octaua cautela est , 
 considerare exercitum in quibus sit copiosior , 
 utrum magis abundet peditibus , vel equitibus . 
 Nam equites melius se defendunt in campis . 
 Pedites vero in locis syluestribus et montuosis . 
 Itaque prout viderit dux belli se abundare in equitibus , 
 vel in peditibus , 
 eligere poterit vias campestres et amplas , 
 vel montanas , syluestres , 
 et nemorosas , 
 et alia prout nouerit expedire . 
