Socrates autem quandiu philosophatus esset circa naturas rerum , 
 videns circa naturalem scientiam magnam difficultatem esse , 
 ut narrat Philosophus in Metaphysica sua , 
 conuertit se ad Moralia , 
 quem Plato suus discipulus in multis secutus est , 
 propter quod Philoso’ 
 Platonem ipsum 
 secundum Socratem appellauit . Determinando autem Socrates 
 et Plato de moralibus , 
 quinque tetigisse videntur circa ciuitatem 
 et regnum ciuile . Primum est , 
 quia dixerunt ciuitatem debere esse maxime unam . 
 Quod forte ideo hoc opinati sunt , 
 quia semper multitudo ab unitate procedit , 
 et semper unitas videtur esse potior multitudine 
 unde prima causa Deus ipse quia est summe unus , 
 arguitur esse summe bonus . 
 Videtur ergo ciuitas esse potissime bona , 
 si sit potissime una ; 
 igitur quanto plus ad unitatem procedit , 
 tanto plus appropinquat ad terminum bonitatis . 
 Secunda autem , 
 quod circa ciuitatem statuerunt dicti Philosophi , est , 
 quia dixerunt ciuibus omnia debere esse communia : 
 ut quod haberent communes possessiones communes uxores , 
 ut quod quilibet accederet ad quamlibet , 
 et per consequens haberent communes filios : 
 nam quia propter communem usum foeminarum patres non certificarentur de propriis filiis reputarent quemlibet puerorum esse filium proprium . Videbatur enim Socrati et Platoni totam dissensionem ciuium consurgere 
 ex proprietate possessionum , 
 et ex eo quod quilibet utitur dicere , 
 Hoc est meum . 
 Quare ( ut arguebat ) 
 si possessiones essent communes , 
 et ciues nihil haberent proprium , cessarent eorum propriae lites , et eorum iurgia , 
 et esset ciuitas optime ordinata . Volebant 
 etiam uxores esse communes , 
 quia ex hoc consurgeret maxima dilectio inter ciues : 
 nam uxoribus non existentibus propriis , 
 sed communibus , 
 essent communes filii : 
 et quia patrum ad filios est maxima dilectio , 
 in ciuitate illa esset maximus amor , 
 eo quod antiquiores diligerent omnes iuniores 
 ut filios , 
 et iuniores eos diligerent 
 ut Patres . 
 Posuerunt etiam huiusmodi communitatem uxorum et filiorum 
 ut esset maxima unitas 
 et maxima coniunctio in ciuitate . 
 Nam cum sit maxima unitas , 
 et maxima coniunctio patrum ad filios , 
 antiquiores reputarent 
 se habere maximam unitatem cum iunioribus , 
 et econuerso , 
 et quod crederent eos esse suos filios , 
 illi vero opinarentur eos esse suos patres . Tertium vero quod senserunt dicti Philosophi circa regimen ciuitatis , est , 
 quia dixerunt mulieres instruendas esse ad opera bellica , 
 et debere bellare sicut 
 et viros . Inducebantur enim ad hoc 
 ( ut Philosophus recitat 2 Polit’ ) 
 ex iis quae videbant in bestiis et in animalibus aliis , 
 in quibus non solum bellant masculi 
 sed etiam foeminae . 
 Immo in bestiis 
 et in auibus viuentibus 
 ex rapina ferociores esse videntur foeminae quam mares : 
 nam si consideramus aues ipsas viuentes ex raptu , 
 maiores corpore et audaciores corde et praestantiores viribus sunt foeminae quam masculi : 
 ut ancipitres , 
 et austures , 
 et aquilae , 
 ut dicitur , sunt omnes foeminae , quarum masculi sunt viliores eis . 
 Quare si in aliis animalibus hoc videmus quod non solum bellant mares 
 sed foeminae , 
 quia maxime videtur esse 
 secundum ordinem naturalem in quo communicamus 
 cum animalibus aliis , 
 videtur ciuitas maxime naturaliter ordinata 
 si ad opera bellica ordinentur non solum viri 
 sed etiam mulieres . 
 Quartum quod dixerunt instituendum esse in ciuitate , est , 
 quia semper volebant eosdem principari , et esse in magistratu ; 
 ut qui erant officiales , 
 semper essent officiales ; 
 et qui praepositi , semper praepositi ; 
 et sic de magistratibus aliis . Assumebant 
 etiam ad hoc exemplum de terra . Videmus enim partes terrae , in quibus abundat vena auri , semper quasi abundare ibi talem venam ; 
 et in quibus abundat vena argenti similiter se habere . 
 Si ergo natura sic agit quod venam auri non conuertit in venam argenti , 
 vel in venam ferri , 
 nec econuerso ; 
 quia maxime bene operamur si imitamur actiones naturae , 
 et maxime bene regitur ciuitas si imitatur ordinem naturalem : 
 vena auri 
 ut principantes maiori principatu , 
 vel existentes in maioribus principatibus ; 
 et vena argenti ut existentes in minoribus , 
 non debent conuerti in venam ferri , 
 ut quod fiant subditi , 
 et deponantur a magistratibus suis . Quintum autem 
 quod dicti Philosophi senserunt statuendum circa ciuitatem , 
 est , 
 quia dixerunt ciuitatem quamlibet diuidendam esse in quinque partes , 
 videlicet in agricolas , 
 artifices , bellatores , 
 consiliarios , 
 et principem . Dixerunt enim agricolas necessarios esse 
 ad constitutionem ciuitatis , 
 propter ea quae requiruntur ad victum . 
 Artifices vero necessarii erant , 
 propter vestimenta et domos 
 et alia quae requiruntur ad vitam . Bellatores quidem necessarii existebant , 
 propter defensionem ciuitatis et reprimendos hostes dicebant autem ciuitatem 
 ( si bene ordinata erat ) 
 ad minus deberet habere mille bellatores , 
 et ad plus quinque millia . Principes vero 
 et consiliarii necessarii erant 
 in ciuitate ad dirigendum ciues 
 ut virtuose viuerent , 
 et ut debite obseruarent leges . Tangebant autem dicti Philosophi quaedam alia circa regimen ciuitatis , 
 de quibus si locus occurrat 
 mentio fieri poterit . 
