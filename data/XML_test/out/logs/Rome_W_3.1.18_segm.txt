Reges et Principes , 
 et uniuersaliter eos 
 quorum est leges ferre , 
 decet aliquas leges statuere circa possessiones ciuium . 
 Nam et Solon , 
 qui circa ferendas leges dicebatur peritus 
 et doctus , 
 multas statuit possessiones ciuium . Sic etiam apud Locros , 
 ut recitat Philosophus 2 Politic’ 
 lex erat , 
 quod ad hoc ut antiquae sortes seruarentur illesae , 
 nulli licebat possessiones vendere , 
 nisi posset sufficienter ei ostendere aliquod magnum infortunium accidisse . Sunt enim multa determinanda in legibus circa possessiones , 
 sed non expedit hoc lege statui circa ipsas , 
 ut ciues possessiones aequatas habeant ; 
 nec intentio legislatoris principaliter 
 esse debet circa possessiones , 
 sed principalius 
 debet intendere reprehensionem concupiscentiarum , 
 eo quod radix malitiarum non sunt possessiones exteriores , 
 sed concupiscentia : 
 radix enim omnium malorum est cupiditas . 
 Si ergo morbus magis curari 
 debet in radice et in causa quam alibi , 
 magis debent intendere rectores ciuium circa reprimendas concupiscentias quam circa alia , 
 ut plane probat Philosophus 2 Polit’ . 
 Sed de hoc inferius diffusius dicemus . Meminimus tamen , 
 nos edidisse quendam tractatum . De differentia Ethicae Rhetoricae 
 et Politicae , 
 ubi dicta superficialiter considerata contradicere videntur his quae nunc diximus . Sed illa controuersia infra tolletur . 
 Ad praesens autem scire sufficiat , 
 principalem intentionem legislatoris non debere esse circa possessiones exteriores mensurandas . 
 Quod triplici via venari possumus . 
 Prima sumitur ex parte bonorum , 
 quos homines appetunt . 
 Secunda ex parte delectationum , 
 quas insequuntur . 
 Tertia ex parte tristitiarum , 
 quas fugiunt . Prima via sic patet . Credebat enim Phaleas omnia iurgia ciuitatis insurgere propter possessionem 
 et dominium exteriorum rerum : 
 et sic opinando fallebatur , 
 quia 
 et si pauperes 
 homines 
 eo quod minus egent exteriori substantia , 
 ut plurimum litigant propter exteriorum substantiam , personae 
 tamen nobiles et gratiosae magis turbantur 
 et indignantur , 
 si non possint consequi honorem debitum et condignum . 
 Quare si ciuium quidam personae sunt pauperes , 
 quidam gratiosae 
 et honorabiles : 
 spectat ad legislatorem non solum statuere , 
 ut possessiones debite ordinentur , 
 sed etiam ut honores decenter 
 et iuste distribuantur . 
 Et tanto principalius debet hoc intendere circa honores , 
 quanto litigia 
 inter personas honorabiles sunt magis detestanda , quam inter personas alias . Secunda via ad inuestigandum hoc idem sumitur 
 ex parte delectationum , 
 quas homines ut plurimum insequuntur . Non enim homines solum iniustificant , 
 et iniurias inferunt in res exteriores propter auaritiam : 
 sed etiam iniuriantur in filias , 
 et in uxores ciuium propter delectationem , 
 et intemperantiam . 
 Decet ergo Reges , 
 et Principes 
 non omnes leges ferre circa possessiones mensurandas , 
 ut quod quilibet quod suum est possideat : 
 sed multa ordinare decet circa possessiones reprimendas , 
 ne ciues sint intemperati , 
 et iniurientur in uxores , 
 et in filias aliorum . Immo tanto magis solicitari debent circa hoc quam circa illud , 
 quanto uxores 
 et filiae sunt 
 quid magis coniunctum quam exteriores substantiae . 
 Tertia via sumitur ex parte tristitiarum , quas homines pro viribus fugiunt . 
 Volunt enim homines gaudere delectationibus absque tristitiis , 
 ideo iniuriantur aliis in se non solum propter supplendam indigentiam , 
 ut propter tollendam famem , 
 et repellendum frigus : 
 sed quia existimant alios posse eorum delectationibus impedire , 
 vel quia existimant eis posse tristitiam inferre . 
 non ergo solum propter possessiones sunt instituendae leges , 
 ut statuebat Phaleas : 
 sed et propter alia , 
 ut est per habita sufficienter expressum . 
