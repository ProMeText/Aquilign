Crederet forte aliquis 
 ( dum tamen una foemina per coniugium uni copuletur viro ) 
 licitum 
 esse illud coniugium , 
 cuiuscunque generis , 
 vel cuiuscunque consanguinitatis esse habeant vir et uxor . 
 Sed quod hoc sit contra rationis dictamen : 
 et quod cum parentibus et consanguineis nimia consanguineitate coniunctis non sit ineundum coniugium , 
 triplici via venari possumus . 
 Prima sumitur ex debita reuerentia , 
 quae est parentibus et consanguineis exhibenda . Secunda , 
 ex bono 
 quod ex coniugio consurgit . Tertia , 
 ex malo 
 quod inde vitatur . Prima via sic patet . 
 Nam cum ex naturali ordine debeamus parentibus debitam subiectionem , 
 et consanguineis debitam reuerentiam , 
 cum huiusmodi reuerentia debita non reseruetur 
 inter virum 
 et uxorem propter ea quae inter eos mutuo sunt agenda , 
 dicta naturalis ratio , 
 quod nimis propinqua ex suo genere non est per coniugium socianda , 
 immo adeo videtur 
 hoc naturali rationi consentaneum , 
 quod vix sint aliquae gentes non exceptuantes personas aliquas a coniugio contrahendo . 
 Unde et Philosophus 2 Politâ€™ 
 sola ratione naturali ductus exceptuat personas aliquas a contractione connubii : 
 nunquam enim fuit licitum alicui , 
 et apud nullas gentes permissum inuenimus , 
 ut quis 
 cum matre contraheret . 
 Nam cum uxor debeat esse subiecta viro , 
 inconueniens esset sic matrem filio esse subiectam . 
 Non licet ergo filiis contrahere cum parentibus propter mutuam reuerentiam , 
 quam sibi inuicem debent . 
 Sic etiam non licet eis contrahere cum consanguineis aliis , 
 si sint eis nimia consanguineitate coniuncti , 
 nisi in dispensatione et in casu . 
 Nam propter aliquod magnum bonum , 
 quod inde posset consurgere , 
 conceditur aliquando alicui in aliquo casur , 
 quod communiter aliis denegatur . Ratione ergo reuerentiae debitae consanguineis , 
 quae in agendis 
 inter coniuges congrue reseruari non possunt 
 ( nisi ex dispensatione et in casu ) 
 inter personas nimia consanguineitate coniunctas non sunt 
 connubia contrahenda . 
 Decet ergo omnes ciues non contrahere coniugia cum quibuscunque personis ; 
 tanto tamen hoc magis decet Reges , 
 et Principes , 
 quanto magis eos obseruare decet ordinem naturalem . 
 Secunda via ad inuestigandum 
 hoc idem , 
 sumitur ex quodam bono 
 quod in matrimonio consurgit . 
 Dicebatur enim in praecedenti capitulo , 
 quod ex contractione coniugii 
 inter ipsos contrahentes oritur pax , et concordia . 
 Sed cum inter consanguineos ex ipsa proximitate carnis sufficiens amicitia esse videatur , dictat naturalis ratio coniugia contrahenda esse 
 inter illos 
 qui non sunt nimia consanguineitate coniuncti : 
 ut quos carnis coniunctio per dilectionem 
 et amicitiam non coniungit , 
 coniungat contractio copulae coniugalis . 
 Decet ergo omnes ciues non contrahere cum personis nimia consanguineitate coniunctis : 
 magis tamen hoc decet Reges , 
 et Principes , 
 quia quanto sunt in maiori statu et in altiori gradu , 
 tanto magis egent affinitate 
 et amicitia aliorum . 
 Nam 
 secundum Philosophum in Ethicis , 
 quanto arbor est altior , 
 tanto magis indiget sustentamentis , 
 ne quatiatur a vento . Reges ergo et Principes 
 quanto in altiori gradu existunt , 
 tanto indigent habere maiores , 
 et plures tam affines quam consanguineos et amicos . 
 Tertia via ad inuestigandum hoc idem , 
 sumitur ex malo quod per coniugium vitatur . 
 Per coniugium enim non solum producitur 
 bonum prolis , 
 sed etiam vitatur intemperantiae malum : 
 qui enim castitatem seruare non possunt , 
 ne sint nimis intemperati , 
 quibuslibet foeminis se miscendo ; 
 expedit eis inire connubia , 
 ut una uxore contenti ab intemperantia retrahantur . 
 Cum enim concupiscentiae carnis , 
 si nimiae sint , rationem percutiant , 
 ut supra pluries diximus ; 
 expedit quibuslibet volentibus vigere ratione et intellectu , non nimiam operam dare venereis . 
 Cum ergo ad personas nimia affinitate coniunctas habeatur naturalis amor , 
 si supra amorem illum superaddatur amicitia coniugalis , 
 inter coniuges sic se habentes tanta multiplicaretur dilectio , 
 quod oporteret eos nimium vacare venereis . 
 Decet ergo omnes ciues non inire 
 connubia cum personis nimia consanguinitate coniunctis ; 
 ne dando nimis operam venereis , 
 percutiatur eorum ratio , 
 et retrahantur a curis debitis 
 et a ciuilibus operibus . 
 Tanto hoc ergo magis decet Reges , et Principes , 
 quanto ipsi plus vigere debent prudentia et intellectu : 
 et quanto maius periculum potest regno consurgere , 
 si Reges , et Principes circa salutem regni 
 et circa ciuilia opera non diligenter intendant . 
 In nimis ergo propinquo gradu consanguineitatis 
 non est matrimonium contrahendum . 
 Tertius tamen et quartus gradus , 
 qui a propinquitate deuiare incipiunt , 
 si dispensatio adsit , 
 propter bonum aliquod prosequendum , 
 vel magnum malum vitandum , 
 contrahi poterit copula coniugalis . 
