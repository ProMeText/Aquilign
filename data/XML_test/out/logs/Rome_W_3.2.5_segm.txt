Videretur forte alicui omnino esse melius 
 et dignius dominationem regiam 
 et principatum 
 ire per electionem quam per haereditatem . 
 Nam superficialiter considerata veritate quaesiti , 
 dubitans . 
 An melius sit regiam dignitatem ire per electionem , 
 an per haereditatem : 
 dubitare videtur , 
 an melius sit constituere dominium arte , 
 vel sorte . 
 Nam si per electionem praeficiatur aliquis in Regem , 
 videtur tale regnum non esse expositum casui et fortunae , 
 sed factum esse per artem , 
 eo quod praeficietur melior et industrior . 
 Sed si per haereditatem hoc fiat , exponetur regnum quasi sorti , casui , 
 et fortunae : 
 nam incertum est qualis debeat esse filius , 
 ad quem spectabit habere regiam dignitatem . 
 Absolute ergo loquendo , 
 melius est Principem praestituendum esse per electionem , 
 quam per haereditatem . 
 Tamen quia ut plurimum homines habent corruptum appetitum , 
 consideratis gestis et conditionibus hominum , 
 quas experimentaliter videmus , 
 videtur esse censendum magis expedire regno vel ciuitati , 
 ut dominus praeficiatur per haereditatem , 
 quam per electionem . Possumus autem triplici via ostendere , 
 quod consideratis conditionibus hominum melius est , 
 huiusmodi regimen per haereditatem ire . Prima via sumitur ex parte ipsius regis regentis populum . Secunda ex parte filii , 
 qui debet in haereditatem succedere . 
 Tertia ex parte populi , 
 qui debet per tale regimen gubernari . 
 Prima via sic patet . 
 Nam secundum Philosophum 2 Politic’ inenarrabile est quantam dilectionem habeat , 
 et quantum differat patare aliquid proprium : 
 nam quod est naturale , ociosum 
 et vanum 
 esse non potest ; 
 naturaliter autem quilibet habet amicitiam ad seipsum : 
 naturale est igitur 
 tanto regem magis solicitari circa bonum regni , 
 quanto credit ipsum regnum magis esse bonum suum 
 et bonum proprium : 
 quare si Rex videat debere se principari super regnum non solum ad vitam , 
 sed etiam per haereditatem in propriis filiis , 
 magis reputabit bonum regni esse bonum suum , 
 et ardentius solicitabitur circa tale bonum . 
 Immo quia tota spes patris requiescit in filiis , 
 et nimio ardore mouentur patres erga dilectionem filiorum : 
 ideo omni cura qua poterit mouebitur ad procurandum bonum statum regni , 
 si cogitet ipsum prouenire ad dominium filiorum . Philosophus tamen 3 Politic’ 
 ubi de hac materia determinat , ait , 
 quod hoc est difficile , 
 videlicet 
 quod sic patres possint tradere regimen regni propriis filiis . Innuit enim hoc esse quasi virtutis diuinae , et excedere humanum modum . 
 Sed forte ideo hoc Philosophus dixit , 
 quia antiquitus 
 ut plurimum reges conuertebantur in tyrannos 
 et non diu durabant , 
 ut filii hoc modo succederent in haereditatem paternam . 
 Vel simpliciter dicitur hoc esse diuinum , 
 quia nisi Reges et Principes bene se habeant erga diuina , 
 raro contingit filios regnare post patres : 
 et si regnant filii , 
 vix aut nunquam regnabunt filii filiorum . Ex parte ergo regis 
 ut magis solicitetur circa bonum regni , 
 arguere possumus , 
 quod expediat regale regimen in filios per haereditatem succedere . Secunda via ad inuestigandum hoc idem , sumitur ex parte filii , 
 ad quem spectat suscipere curam regni . 
 Nam sicut mores nuper ditatorum 
 ut plurimum peiores sunt moribus eorum , 
 qui fuerunt diuites ab antiquo : 
 sic mores nuper potentum 
 et de nouo eleuatorum per adeptionem ciuilis potentiae , 
 peiore , 
 sunt moribus aliorum . 
 Nesciunt enim tales fortunas ferre , 
 nuper enim esse exaltatum in Regem , 
 est quasi quaedam ineruditio regiae dignitatis tales quidem 
 ut plurimum tyrannizant , 
 et inflati corde et inerudite regnant . 
 Sed si regale regimen per haereditatem vadat , 
 filii ex hoc non inflantur nec efficiuntur elati , quia non reputant magnum , 
 si illud habeant quod patres possederant : 
 quare ex parte filiorum debentium succedere in haereditatem paternam , 
 expedit regno 
 ne inerudite regatur , 
 et ne regale regimen conuertatur in tyrannidem , 
 ut regia dignitas per haereditatem transferatur 
 ad posteros . 
 Tertia via sumitur 
 ex parte populi 
 qui debet 
 per tale regimen gubernari . 
 Nam consuetudo est 
 quasi altera natura : 
 propter quod regimina ex consuetudine efficiuntur 
 quasi naturalia . 
 Populus ergo si per diuturnam consuetudinem obediuit patribus , filiis , 
 et filiorum filiis , 
 quasi naturaliter inclinantur 
 ut voluntarie obediant : 
 quare cum omne voluntarium sit minus onerosum et difficile , 
 ut libentius 
 et facilius obediat populus mandatis regis , 
 expedit regiae dignitati per haereditatem succedere . Determinare igitur domum et prosapiam , 
 ex qua assumendus est rex , sedat litigia , tollit tyrannidem , 
 efficit quasi dominium naturale . Litigia enim sedat , 
 quia multotiens 
 inter eligentes dissensiones oriuntur 
 propter electionem Principis : 
 propter quod turbatur pax regni . Tyrannidem tollit , 
 quia dominantes per electionem 
 ( ut patet per habita ) 
 non sic diligunt bonum regni sicut haereditarie principantes : 
 et 
 quia hoc est esse tyrannum , non intendere bonum regni , tales facilius tyrannizant . Facit 
 etiam hoc dominium naturale , 
 quia populus quasi naturaliter inclinatur 
 ut obediat iussionibus talis Regis . 
 Ex hoc autem patere potest , 
 quod non solum expedit regno determinare prosapiam , 
 ex qua praeficiendus est dominus , 
 sed etiam oportet determinare personam . 
 Nam sicut oriuntur dissentiones 
 et lites , 
 si ignoretur ex qua prosapia assumendus sit Rex : sic etiam litigia oriuntur , 
 si non determinetur quae persona in illa prosapia debeat principari . Talem autem determinare personam , difficultatem non habet : 
 nam si dignitas regia per haereditatem transferatur ad posteros , oportet eam transferre in filios , quia secundum lineam consanguinitatis filii parentibus maxime sunt coniuncti : 
 oportet autem talem dignitatem magis transferre ad masculos quam ad foeminas , 
 quia masculus est foemina ratione praestantior , 
 corde animosior , passionum minus insecutor . 
 Inter masculos autem oportet talem dignitatem tribuere magis primogenito quam aliis : 
 quia 
 ( 
 ut ait Philosophus in Politiis ) decet iuniores senioribus obedire . 
 Immo 
 quia patres plus communiter primogenitos diligunt ; 
 ut magis sit curae regi de bono regni , 
 expedit statuere regnum succedere primogenito : 
 ut pater ampliori solicitudine curet de bono regni , 
 sciens ipsum peruenire ad filium plus dilectum . 
 Et si dicatur 
 quod contingit 
 aliquando magis diligere minores . Talibus obiectionibus de facili respondetur : 
 quia facta humana et gesta particularia omnino sub recta regula , 
 et sub certa narratione non cadunt : 
 sufficit ergo in talibus pertransire probabiliter , 
 et leges statuere quae ut in pluribus continent veritatem . 
 Quod vero superius tangebatur , 
 videlicet quod ire per haereditatem , 
 dignitatem regiam , est exponere fortunae , 
 eo quod ignoretur qualis regius filius sit futurus . Dici debet quod vix sunt aliqua gesta humana , 
 quae ex aliqua parte non exponantur periculis . Illa tamen magis cauenda sunt , 
 quae pluribus periculis exponuntur . 
 Videmus autem per experientiam plura mala oriri in ciuitatibus et regnis , 
 ubi non est dominus aliquis naturalis : 
 nam contingit 
 ea aliquando diu carere gubernatore , 
 et cum gubernatorem habent 
 ut plurimum tyrannizant : 
 plura enim huiusmodi mala in talibus regiminibus vidimus , 
 quae enumerare 
 per singula longum esset . 
 Dicere ergo possumus 
 quod expedit regno , filium succedere in regimine patris : 
 et si aliquis defectus esset in filio regio , ad quem deberet regia cura peruenire , suppleri poterit per sapientes 
 et bonos , 
 quos tanquam manus et oculos debet sibi Rex in societatem coniungere : 
 valde tamen reprehensibiles sunt Reges et Principes , 
 si non nimia cura solicitentur 
 quod filii ab ipsa infantia 
 et disciplina 
 et bonis moribus sint imbuti ; 
 cum bonum commune 
 et totius regni in hoc consistat . 
 Nec sufficit quod quia solus primogenitus regnare debet , 
 ut de eo solo cura habeatur diligens : 
 ignoratur enim quid diuina prouidentia statuit , 
 et nescitur 
 cui filiorum succedat regnum . Ideo 
 ne periclitetur bonum commune , 
 de omnibus filiis Regis cura diligens est habenda . 
