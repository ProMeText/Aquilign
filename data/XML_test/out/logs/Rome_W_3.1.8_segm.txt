Maximam unitatem et aequalitatem non oportet quaerere in omnibus rebus . 
 Nam si omnia essent aequalia , 
 iam non essent omnia . 
 Ad hoc enim quod sunt omnia quae requiruntur 
 ad uniuersum , 
 et ad hoc quod uniuersum 
 secundum suum statum sit maxime perfectum , 
 oportet ibi dare diuersa 
 secundum speciem . 
 Nam quia tota bonitas uniuersi non potest 
 reseruari in una specie , 
 oportet ibi dare species diuersas ; 
 ut in pluribus speciebus entium 
 reseruetur maior perfectio , 
 quam in una tantum . Sic etiam in ciuitate 
 ad hoc quod habeat esse perfectum , oportet dare diuersitatem aliquam , nec oportet ibi esse omnimodam conformitatem 
 et aequalitatem , 
 ut Socrates et Plato credebant . Tangit autem Philosophus 2 Polit’ 
 quasi sex rationes , 
 probantes 
 quod non oportet ciuitatem esse maxime unitam , 
 et maxime conformem . Prima sumitur 
 quantum ad esse ipsius ciuitatis . 
 Secunda per comparationem ad exercitium . 
 Tertia , 
 per comparationem 
 ad partes . Quarta , 
 per comparationem ad principantes et subiectos . Quinta per comparationem 
 ad finem . Sexta , per comparationem 
 ad ea quae videmus in aliis totis . Prima via sic patet . 
 Nam maior est unitas unius singularis hominis , 
 quam totius domus , et domus quam vici , 
 et vici quam ciuitatis , 
 et ciuitatis quam regni . 
 Constat enim domus ex pluribus personis , 
 vicus ex pluribus domibus , 
 ciuitas ex pluribus vicis , 
 et regnum ex pluribus ciuitatibus . 
 Si ergo tantum uniretur domus , 
 quod omnes habitantes in ipsa fieret una persona , 
 iam non remaneret domus , 
 sed fieret homo unus aliquis singularis : 
 sic si tantum uniretur vicus , 
 quod fieret una domus , 
 iam non remaneret vicus : eodem etiam modo 
 si tantum uniretur ciuitas , 
 quod fieret unius vicus vel una domus , non ulterius remaneret ciuitas ; 
 requirit enim ciuitas aliquam diuersitatem , 
 ultra quam si descendatur , perit esse eius . 
 Dicere ergo in ciuitate 
 vel in regno esse debere omnem unitatem , 
 est dicere ciuitatem non esse ciuitatem , 
 et regnum non esse regnum . 
 Secunda via ad inuestigandum hoc idem , 
 sumitur per comparationem ad exercitum , 
 vel ad pugnationem . 
 Nam ut dicitur 2 Polit’ 
 alterum est compugnatio , 
 et alterum est ciuitas , 
 nam hoc quidem scilicet compugnatio utilis est 
 secundum quantitatem , 
 quamuis sit idem specie : 
 est enim compugnatio auxilii gratia . 
 Sicut enim plures homines magis trahunt nauem , 
 quantumcunque illi plures sint eiusdem ritus 
 et sint similes 
 et conformes , 
 sic plures homines magis bellant . 
 Ciuitas autem non sic , 
 sed constituta est ad sufficientiam vitae . 
 Quia ergo diuersis indigemus ad vitam , 
 oportet in ciuitate diuersitatem esse . 
 Tertia via declarans et manifestans vias praedictas , 
 sumitur per comparationem ad partes . 
 Nam sicut 
 quia idem corpus diuersis indiget operibus , 
 ut ambulatione , tactu , visione , 
 et auditus ideo oportet ibi dare diuersa membra exercentia diuersos actus : 
 sic quia ad indigentiam vitae indigemus domibus , vestimentis ; et victualibus , et aliis huiusmodi ; 
 oportet in ciuitate dare diuersitatem aliqua , 
 ut in ea reperiatur sufficientia ad vitam . 
 Sicut ergo 
 si non esset diuersitas in membris corporis , 
 ut si omnia essent oculi , 
 corpus imperfectum esset , 
 quia licet videret , 
 non posset audire , 
 nec ambulare : 
 sic si esset maxima conformitas in ciuitate , 
 ut quod omnes essent textores vel coriarii , 
 ciuitas imperfecta esset , 
 quia ad sufficientiam vitae 
 non solum indigemus calciamentis , 
 sed etiam indigemus victualibus , 
 et domibus , 
 et aliis quae requiruntur ad vitam . Quarta via sumitur per comparationem ad principantes et subiectos . 
 Nam cum ciuitas sit ordo ciuium 
 ad aliquem principantem 
 vel dominantem , 
 ut cum in ciuitate oporteat 
 dare aliquos magistratus , 
 et aliquas praeposituras , 
 quod non esset , 
 nisi ibi aliqui essent dominantes , 
 et aliqui subiecti . 
 Quare cum hoc diuersitatem requirat , 
 oportet in ciuitate dare diuersitatem aliquam . Quinta uia sumitur 
 per comparationem ad finem . Nam finis ciuitatis est bene viuere , 
 et habere sufficientiam in vita ; 
 nam ciuitas est communitas habens terminum omnis per se sufficientiae vitae : 
 sed ut dictum est ad sufficientiam vitae requiruntur diuersa , ideo oportet ciuitatem habere aliquam diuersitatem in se , 
 et diuersos habere vicos , 
 ut expediens 
 ad vitam quod non neperitur 
 in uno vico , 
 reperiatur in alio . 
 Sexta via sumitur per comparationem 
 ad alia tota : 
 ut nunquam melodia ; 
 quae est multitudo vocum , 
 est bene proportionata , 
 si sint omnes voces aequales : 
 sed ad rectam consonantiam oportet ibi dare diuersitatem tonorum . Sic pictura nunquam est bene ordinata , 
 nisi ibi sit diuersitas colorum ; sic 
 et ciuitas nunquam bene ordinata erit , 
 nisi sit ibi diuersitas officiorum . Decet ergo hoc Reges , et Principes cognoscere , 
 quod nunquam quis bene nouit regere ciuitatem , 
 nisi sciuerit qualiter constituitur ; 
 et nisi cognoscat quod oportet in ea diuersitatem esse . 
