Sermones uniuersales 
 ( ut in primo libro diximus ) 
 circa morale negocium minus proficiunt : 
 determinare ergo de coniugio , 
 quia regimen coniugale est aliud a paternali et seruili : 
 et ostendere quod aliter debet se habere vir tam erga uxorem , 
 quam erga filios , 
 et seruos , 
 est valde in uniuersali notitiam tradere , 
 quale sit ipsum coniugium , 
 et quomodo utendum sit eo . 
 Oportet ergo magis in particulari descendere , 
 qualiter omnes ciues 
 et maxime Reges et Principes debent uti copula coniugali . Sermones enim uniuersales circa mores despiciendi non sunt : 
 quia 
 ignorantia uniuersalium saepe facit particularia ignorare : 
 ipsis 
 tamen uniuersalibus sermonibus sunt particularia addenda , 
 quia cum negocium morale circa particularia consistat 
 ( 
 secundum doctrinam Philosophi 2 Ethicorum ) 
 in talibus particulares sermones plus proficiunt . Determinandum est ergo particulariter , 
 in qua aetate sit utendum coniugio . 
 Tangit enim Philosophus 7 Polit’ 
 quatuor rationes probantes 
 quod in aetate nimis iuuenili non est utendum coniugio . 
 Prima ratio sumitur ex electione filiorum . Secunda , 
 ex intemperantia mulierum . Tertia , 
 ex periculo earum . Quarto , 
 ex malo virorum . Prima via sic patet . 
 Nam si in aetate nimis iuuenili contingantur vir et uxor 
 ( ut probat Philosophus in Polit’ ) 
 laeduntur inde filii quantum ad corpus , 
 quia ut plurimum sunt nimis debiles corpore et imperfecti : 
 et etiam laeduntur 
 quantum ad animam , 
 quia sic nascentes 
 ut plurimum deficiunt ratione et intellectu . 
 Sic enim videmus in aliis rebus naturalibus , 
 quod quando ad productionem alicuius effectus requiritur aliquid , 
 si illud sit imperfectum oportet effectum imperfectum esse : 
 ut si ad calefactionem requiritur calidum , 
 si illud sit imperfecte calidum , 
 sequitur quod imperfecte calefaciat . Sic 
 etiam quia 
 ad hoc quod aliquid calefaciat , 
 requiritur quod sit dispositum ad susceptionem caloris ; 
 si aliquid sit imperfecte dispositum ad huiusmodi susceptionem , 
 sequitur quod imperfecte calorem suscipiat . 
 Quare si coniunctio uxoris 
 et viri requiritur ad productionem prolis , 
 si vir vel uxor sit in aetate nimis iuuenili , quia corpora eorum imperfecta sunt et non peruenerunt ad debitum complementum , 
 si ex tali coniunctione nascantur pueri , 
 sequitur quod producantur imperfecti et debiles corpore ; 
 quare quantum ad corpora ex coniunctione nimis iuuenili , 
 consurgit laesio filiorum : sic ex tali coniunctione laeduntur filii non solum quantum ad corpus , 
 sed etiam quantum ad animam : 
 quia cum anima sequatur complexiones corporis 
 ( nam cum aliquis non est bene proportionatus in corpore , 
 non est bonae complexionis ) impeditur anima 
 ne possit bene speculari , 
 et ne possit libere exequi actiones suas . Nascentes ergo ex tali coniugio non solum sunt imperfecti corpore , 
 sed etiam mente . 
 Decet ergo omnes ciues 
 non uti coniugio in aetate nimis iuuenili ; 
 hoc tamen tanto magis decet Reges et Principes , 
 quanto ipsi plus debent esse soliciti , 
 ut eorum filii sint formosi et elegantes corpore , 
 et industres mente . 
 Dato ergo 
 quod contingat eos uxorem ducere in aetate nimis iuuenili , 
 non tamen debent 
 uti coniugio 
 nisi in aetate debita . 
 Secunda via ad inuestigandum hoc idem , 
 sumitur ex intemperantia mulierum . 
 Nam si in aetate valde iuuenili uxores suis viris copulentur , 
 non solum filii inde laeduntur , 
 sed etiam ipsae uxores efficiuntur intemperatae 
 et lasciuae : 
 quia quaelibet persona nimis desiderat aliquid , 
 et nimio ardore concupiscit ipsum , 
 si ex nimia iuuentute sit assueta ad illud . 
 Unde 
 et 7 Politic’ dicitur , 
 quod intemperatiores videntur esse mulieres illae , 
 quae nimis iuuenculae fuerunt usae coniugio . Tertia via sumitur ex periculo mulierum . Nam ut dicitur in Polit’ in partu iuuenculae magis dolent 
 et periclitantur plures . 
 Unde et antiquitus 
 ( ut Philosophus recitat ) fuit consuetudo apud gentiles speciale oraculum facere pro partu iuuencularum , 
 in signum , 
 quod iuuenculae plus periclitantur in partu , 
 quam aliae . Quarta via sumitur ex malo ipsorum virorum : 
 quia ipsi viri laeduntur , 
 si in nimia iuuentute utantur coniugio . 
 Unde in Politicis , 
 dicitur quod masculorum corpora laeduntur , 
 si tempore augmenti et crescente corpore utantur venereis . 
 Quare 
 si haec mala , quae ex nimia iuuentute coniugum accidere possunt 
 tam coniugibus quam eorum filiis , 
 magis vitanda sunt in Princibus 
 et Regibus quam in aliis , 
 potissime non decet 
 eos 
 uti coniugio in nimia iuuentute . 
 Sed si quaeratur 
 quantum tempus requiratur in ipsis coniugibus . 
 Videtur velle Philosophus , 
 huiusmodi tempus in coniuge debere esse decem et octo annorum . 
 In viro vero plus temporis requiritur . 
 Nam si per totum tempus augmenti nociuum est masculis uti coniugio , 
 cum ad tempus augmenti communiter in hominibus requirantur tria septennia , 
 post tertium septennium in viris videtur esse debitum tempus dare operam copulae coniugali : 
 verum 
 quia vis generatiua est nimis corrupta , 
 huiusmodi tempus anticipari poterit , 
 si videbitur expedire . 
