
                  
                  Numeratis iis quae habere debent bellatores viri: restat inquirere, qui sunt meliores
                     bellantes, an urbani an nobiles, an rurales. Videtur autem si considerentur praedicta, rurales meliores esse.
                     Huiusmodi autem opinionis visus est esse Vegetius, dicens: Numquam credo potuisse dubitari aptiorem armis
                     esse rusticam plebem. Ad hoc etiam videntur facere quae superius diximus.
                   Dicebatur enim, viros pugnatiuos tales esse debere, qui possent sustinere magnitudinem
                     ponderis, continuum laborem membrorum, parcitatem victus, et incommoditatem iacendi et standi, non timere
                     mortem, non horrere sanguinis effusionem,et cetera alia quae tetigimus in capitulo praecedenti.
                   Constat autem ruralem populum habere maxime praedicta. Sunt enim rustici assueti ad
                     magnitudinem ponderum non enim in bellis grauabit eos armorum sarcina, qui assidue tempore pacis assueti sunt
                     ad maiora pondera. Nec etiam eos fatigabit cursus vel ductio brachiorum, vel aliorum membrorum motus, qui ad
                     hos et ad maiores sunt continue assueti. Rursus, eos non affliget parcitas victus, quibus potus aquae
                     satisfaciebat in siti, et grossus panis sufficiebat ad esum. Amplius, rurales non affliguntur ex
                     incommoditate iacendi vel standi, qui solis ardorem non timent, umbras non curant, balneorum solatia
                     nesciunt, in solida terra iacentes suauius dormiunt, quam urbani et nobiles requiescant in fulcris. Hos etiam
                     probabile est non multum timere mortem. Nam tanto quis magis mortem timere videtur, quanto magis delicate
                     vixit, et quanto plurimum solatiorum est expertus in vita. Hi etiam non videntur horrere effusionem
                     sanguinis. Nam inter ceteras gentes ruralium gens videtur esse crudelius. Ad haec igitur intendentibus
                     videtur censendum esse meliores bellatores esse rurales. Sunt autem alia, per quae videtur ostendi, urbanos
                     et nobiles meliores esse pugnantes. Nam inter cetera, per quae quis redditur bonus pugnatiuus, est (ut
                     dicebatur) velle honorari ex pugna, et erubescere turpem fugam. Hoc est enim (ut ait Philosophus 3 Ethicâ€™)
                     quod Hectorem fecit audacem. Dicebat enim Hector, Si ex pugna fugiam, Polydamas mihi redargutiones ponet. Sic
                     etiam et Diomedes hoc modo effectus fuit strenuus, quia dicebat, Si in bello terga vertam, Hector cum
                     concionabitur inter Troianos, dicet, A me deuictus est Diomedes. Quare cum velle honorari et erubescere de
                     aliquo turpi facto, magis conueniat nobilibus quam rusticis, ii meliores esse videntur ad pugnam, eo quod
                     verecundentur fugere. Rursus, in bello multum valet industria et prudentia. Nam sagacitas et versutia
                     aliquando plus faciunt ad obtinendam victoriam, quam corporis fortitudo. Quare cum communiter nobiles homines industriores sint
                     rusticis, sequitur hos meliores esse pugnantes. Videntur enim haec duo maxima esse ad obtinendam victoriam,
                     videlicet erubescentia fugiendi, et sagacitas bellandi.
                   Ut ergo sciatur quid sit de quaesito tenendum, oportet aduertere, quod secundum diuersitatem
                     pugnarum diuersi eligendi sunt bellatores. Potest enim esse pugna pedestris, et equestris. In pedestri itaque
                     certamine magis eligendi sunt rurales, quam nobiles: eo quod illis maxime valet assuefactio ad portationem
                     ponderum, et tolerantiam laborum. In equestri vero magis eligendi sunt ipsi nobiles: eo quod equorum ipsorum
                     fortitudo supplet defectum, quem patiuntur nobiles in non posse tantos sustinere labores, quantos
                     consueuerunt sustinere rurales. In huiusmodi enim pugna nimium valet bellandi sagacitas sociata erubescentiae
                     fugiendi. 
                  Sciendum tamen quod ut nobiles ex omni parte efficiantur strenui bellatores, assuefaciendi
                     sunt ad portandum armorum pondera, et ad sustinendum laborem: et motum brachiorum, et aliorum membrorum
                     corporis ut requirit operatio bellica. Quae autem, et quot sunt illa, ad quae debeant exercitari bellantes;
                     in sequenti capitulo ostendetur.
               