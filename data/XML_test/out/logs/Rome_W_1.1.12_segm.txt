Duas autem felicitates Philosophus posuit , 
 unam politicam , 
 aliam contemplatiuam . 
 Voluit autem felicitatem non esse ponendam in viribus , 
 siue in potentiis animae , 
 quia his non solum boni , 
 sed etiam mali participant . 
 Nec etiam voluit esse ponendam eam in habitibus , 
 quia habens habitum , 
 et non operans , 
 quasi assimilatur dormienti : 
 quandiu autem homines dormiunt , 
 non videntur discerni felices a miseris , 
 ut innuit Philosophus 1 Ethicorum . In actu ergo , siue in operatione animae est ponenda felicitas : non in operatione vitii , sed in operatione virtutis : non virtutis cuiuslibet , sed virtutis perfectae . Felicitas ergo 
 ( ut dicitur 1 Ethicorâ€™ ) 
 est operatio animae 
 secundum virtutem perfectam . 
 Cum igitur perfecta virtus 
 secundum Philosophum in vita politica sit Prudentia . 
 Et in vita contemplatiua sit perfecta Virtus Sapientia , 
 siue Metaphysica , 
 secundum ipsum , 
 quicunque scit alios bene regulare 
 secundum Prudentiam , 
 est felix politice : 
 qui vero scit bene speculari 
 secundum Metaphysicam , 
 est felix contemplatiue . 
 De his ergo duabus felicitatibus mentionem fecit : 
 de quarum una determinatur 1 Ethicorum , 
 ut de felicitate politica : 
 de alia vero , scilicet contemplatiua determinat in 10 . Utrum autem sit vera illa positio Philosophi , 
 vel non , 
 non est praesentis speculationis . 
 Tamen , 
 ut appareat , 
 quomodo deceat regiam maiestatem 
 ponere 
 suam felicitatem in actu prudentiae , 
 sciendum quod decet Regem maxime suam felicitatem ponere in ipso Deo , 
 quod triplici via venari possumus . 
 Rex enim est homo , 
 est Dei minister , 
 et est rector multitudinis . 
 Inquantum autem est homo , participat intellectum , 
 et rationem . 
 Cum ergo bonum rationis non sit bonum aliquod particulare , 
 quod est bonum 
 secundum sensum , 
 sed bonum rationis sit 
 bonum uniuersale , et intelligibile , 
 decet Regiam maiestatem 
 eo ipso quod homo est , 
 et rationem participat , 
 ponere suam felicitatem in bono maxime uniuersali , 
 et maxime intelligibili : 
 hoc autem est ipse Deus , 
 qui est maxime bonum uniuersale , 
 quia est bonum omnis boni , 
 in eo enim omnis bonitas reperitur : 
 est 
 etiam bonum maxime intelligibile , 
 quia est maxime simplex , 
 et maxime a materia separatus . Secundo decet Principem suam felicitatem ponere in ipso Deo , 
 non solum quia homo est , 
 sed etiam quia speciali modo est Dei minister . 
 Nam illud quod habet aliquid per participationem , 
 et imperfecte , 
 est instrumentum et organum eius , 
 quod habet illud essentialiter et perfecte , 
 quia ergo vim regitiuam , 
 et potentiam regendi habet principaliter , 
 et perfecte solus Deus , 
 oportet quod quicunque principatur , 
 siue regnat , 
 sit diuinum organum , 
 siue sit minister Dei . 
 Quare si minister , suam mercedem , 
 et suum praemium 
 debet ponere in suo Domino , et debet eam expectare ab ipso , 
 decet Regem , 
 qui est Dei minister , suam felicitatem ponere in ipso Deo , 
 et suum praemium expectare ab ipso . Tertio hoc decet Regem , ex eo , 
 quod est multitudinis rector : 
 nam regens multitudinem debet intendere commune bonum . 
 In eo ergo debet suam felicitatem ponere , 
 quod est maxime , et commune bonum . 
 Huiusmodi autem est ( ut dicebatur ) Deus ipse : 
 Rex ergo tum quia est Dei minister , 
 tum etiam quia habet intellectum , 
 et tum quia intendit bonum commune , 
 debet suam felicitatem ponere in Deo , 
 cui seruit , 
 qui est bonum maxime intelligibile , et maxime uniuersale , 
 et commune . 
 Si ergo Rex debet in Deo ponere suam felicitatem , oportet ipsum huiusmodi felicitatem ponere in actu illius virtutis , 
 per quem maxime Deo coniungimur : 
 huiusmodi autem est actus dilectionis , 
 siue charitatis . 
 Nam amor , 
 et dilectio maxime vim unitiuam , 
 et coniunctiuam habent . 
 Unde Dionysius 4 De diuinis nominibus ait , 
 quod amorem , 
 siue diuinum , 
 siue angelicum , 
 siue humanum , 
 siue naturalem , 
 siue animalem , 
 unitiuam quandam dicimus esse virtutem . In amore ergo diuino est ponenda felicitas . 
 Sed cum probatio dilectionis sit exhibitio operis , 
 et ex hoc aliquis probetur esse dilectiuus alterius , 
 si agat quae ipse vult : 
 si Princeps est felix diligendo Deum , 
 debet credere se esse felicem operando quae Deus vult . 
 Maxime autem Deus requirit a Regibus et Principibus , 
 ut per prudentiam , 
 et legem populum sibi commissum iuste , 
 et sancte regant . 
 Regibus ergo , 
 et Principibus ponenda est felicitas in actu prudentiae , 
 non simpliciter , 
 sed ut est imperatus a charitate . 
 Propter quod in ipso actu charitatis , 
 per quam immediatius coniungimur ipsi Deo , 
 magis est ponenda felicitas , 
 quam in actu prudentiae : 
 licet in huiusmodi actu modo 
 quo dictum est , 
 aliqualiter felicitas sit ponenda . 
