Ostendebatur supra , 
 quale debet esse coniugium , 
 quia est quid naturale , 
 et est quid indiuisibile , 
 et est unius ad unam . 
 Ostendimus 
 etiam 
 inter quas personas debet esse coniugium , 
 quia non inter nimia propinquitate coniunctos . Ulterius autem declarauimus , 
 qualia bona exteriora sunt quaerenda in coniuge . 
 Reliquum est ut dicamus , 
 quomodo coniuges ipsorum virorum bonis tam corporis quam animae debent esse ornatae . 
 Sciendum igitur quod Philosophus 1 Rhetoricorum enumerando 
 bona foeminarum , ait , 
 quod bona corporis foeminarum sunt pulchritudo , et magnitudo : bona vero animae , temperantia , et amor operositatis siue seruilitatis . 
 Quantum ergo ad bona corporis , 
 quaerenda est in uxore pulchritudo , 
 et magnitudo : 
 sed quantum ad bona animae , 
 maxime videtur 
 esse quaerendum in foemina quod sit temperata , 
 et quod non amet esse ociosa , 
 sed diligat 
 facere opera non seruilia . 
 Quae autem sunt opera non seruilia quae quaerenda sunt in coniugibus , 
 multa in prosequendo patebit . 
 Quod autem haec bona corporis , magnitudo videlicet , 
 et pulchritudo quaerenda sint in uxore , sic potest ostendi . 
 Nam licet coniugium , 
 ut in praecedenti capitulo dicebatur , ordinetur ad societatem debitam , et ad esse pacificum , 
 et ad sufficientiam vitae : 
 ordinatur 
 etiam nihilominus ad debitam prolis productionem , 
 et ad fornicationem vitandam . 
 Immo principalius videtur ordinari coniugium 
 ad haec duo bona , 
 quam ad tria praedicta . 
 Nam bonum fidei 
 ( ut quod coniuges sibi fidem seruent , 
 quam seruando fornicationem vitant ) 
 et bonum prolis magis directe pertinere videntur ad coniugium , 
 quam ea quae in praecedenti capitulo diximus . omnia ergo illa , 
 quae videntur facere ad fornicationem vitandam , ad fidem coniugum conseruandam , 
 et ad prolem debite producendam , in coniuge quaeri debent . Videmus autem quod magnitudo corporis facit 
 ad bonum prolis . 
 Nam filii in quantitate corporis ut plurimum matrizant , 
 quia totam corpulentam substantiam quodammodo habent a matre . 
 Sicut ergo in aliis animalibus , 
 ut plurimum ex magno genere magna procedunt : 
 sic et in hominibus , 
 si parentes magni existant , 
 filii utplurimum magni nascuntur . 
 Decet omnes ciues propter bonum prolis , 
 ut filii polleant magnitudine corporali , 
 quaerere in suis uxoribus magnitudinem corporis : 
 tanto tamen magis hoc decet Reges et Principes , 
 quanto ipsi circa proprios filios , 
 eo quod ex eis dependeat bonum commune 
 et salus regni , 
 plus solicitari debent , 
 quam alii . 
 Secundo inter bona corporis quaerenda est in uxore formositas et pulchritudo : 
 nam 
 et hoc facit ad bonum prolis . 
 Nam sicut ut plurimum ex magnis nascuntur magni : sic et ex pulchris nascuntur pulchri . 
 Quare si decet omnes ciues , 
 et maxime Reges et Principes solicitari , 
 ut polleant filiis pulchris et magnis ; 
 decet eos in suis uxoribus quaerere magnitudinem , 
 et pulchritudinem corporalem : 
 videtur enim pulchritudo coniugis non solum facere ad bonitatem prolis , 
 sed etiam ad fornicationem vitandam , ad quam vitandam est ipsum coniugium ordinatum . Viso , 
 quomodo quantum ad bona corporis quaerenda sit in coniuge magnitudo , 
 et pulchritudo . 
 Restat videre quomodo quantum ad bona animae quaerenda sunt in ea temperantia , 
 et amor operositatis . 
 Illud enim bonum maxime videtur esse quaerendum in foemina , 
 ad cuius oppositum maxime incitatur . Dicebatur autem supra , 
 quod agere 
 secundum rationem , 
 et insequi passiones , modo opposito se habent , 
 ita quod quanto magis insequitur passiones , 
 minus agit 
 secundum rationem , 
 et econuerso . Illi ergo in quibus minus viget ratio 
 ( 
 secundum quod huiusmodi sunt ) magis inclinantur , ut sint passionum insecutores : 
 pueri et mulieres 
 ( quantum est de se ) 
 magis videntur esse insecutores passionum , 
 quam viri , 
 quia vir est praestantior ratione : 
 sed cum temperantia 
 ( ut supra in primo libro diffusius diximus ) ipsas passiones moderet , 
 ad quas mulieres maxime incitantur ; 
 licet singulis virtutibus 
 secundum modum eis congruum foeminas pollere deceat , 
 tamen cum tradenda est aliqua nuptui , 
 potissime inquirendum est , 
 utrum polleat temperantia , 
 eo quod ad intemperantiam foeminae maxime incitentur . Decet ergo omnes ciues hoc in suis coniugibus quaerere : 
 tanto tamen hoc decet Reges et Principes , 
 quanto intemperantia coniugum ipsorum 
 plus nocumenti inferre potest , 
 quam intemperantia coniugum aliorum . 
 Decet ergo coniuges temperatas esse . 
 Decet eas etiam amare operositatem : 
 quia cum aliqua persona ociosa existat , 
 leuius inclinatur ad ea quae ratio vetat . 
 Nam mens humana 
 ( ut innuit Philosophus 7 Politicorum ) 
 nescit ociosa esse ; 
 statim ergo 
 cum aliquis non dat se bonis 
 et licitis exercitiis , 
 eius mens vagatur circa alia et occupatur cogitationibus turpibus . Patet ergo ex iam dictis , 
 quale debet esse coniugium , 
 et qualiter omnes ciues , 
 et maxime Reges et Principes se habere debent in ducendis uxoribus . 
 Nam priusquam eas ducant , 
 diligenter debent primo inquirere , 
 qualiter sint ornatae exterioribus bonis : 
 ut quomodo sint nobiles genere , 
 et quomodo per tale coniugium consequi possint ciuilem potentiam , 
 et multitudinem amicorum . Secundo inuestigare debent , 
 quomodo polleant corporalibus bonis : 
 ut quod sint magnae statura , 
 et quod habeant formositatem et pulchritudinem corporalem . Tertia , 
 quia non sufficit affluere bonis exterioribus , 
 et pollere corporalibus bonis , 
 nisi adsint ibi bona mentis et animae , debent inquirere , quomodo uxores ducendae sint temperatae , 
 et quomodo sint operosae circa exercitia licita et honesta . 
