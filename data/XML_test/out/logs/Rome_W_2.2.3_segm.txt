Quia post tractatum de regimine coniugis , 
 determinandum est de regimine paternali : 
 videndum est , 
 unde sumit originem regimen paternum , 
 et quo regimine regendi sunt filii . 
 Sciendum ergo triplex esse regimen . 
 Nam omnis regens alios , 
 vel regit eos 
 secundum certas leges , 
 et 
 secundum certa pacta . 
 Et tale regimen 
 ( ut superius dicebatur ) nominatur politicum 
 vel ciuile . 
 Vel regit eos 
 secundum arbitrium , 
 et hoc potest esse dupliciter : 
 quia vel sic regens intendit bonum proprium , et sic dicitur regimen despoticum vel dominatiuum : vel intendit bonum subditorum , 
 et tale regimen dicitur regale . 
 His autem tribus regiminibus , 
 secundum quod videmus aliquos regnare in ciuitatibus et castris , 
 assimilantur tria regimina reperta in una domo . 
 Nam regnum coniugale assimilatur regimini politico : 
 quia uxori ( ut in praehabitis tangebatur ) non quis debet praeesse simpliciter ex arbitrio , 
 sed ei praeesse debet 
 ut requirunt leges matrimonii , 
 et ut potius per pacta debita et honesta , 
 quae interueniunt 
 inter virum 
 et uxorem . Regimen vero paternale assimilatur regimini regali . 
 Nam filiis praeest pater ex arbitrio , non 
 secundum conuentiones 
 et pacta . 
 Nam pacta et conuentiones non interueniunt 
 inter subditum et praeeminentem , 
 nisi sit in potestate subiecti eligere sibi rectorem : 
 non est autem in potestate filiorum eligere sibi patrem , 
 si ex naturali origine filii procederent a parentibus . 
 Non enim sic filii eligunt sibi patres , 
 ut uxores viros . 
 Quare cum regimen filiorum sit ex arbitrio , 
 et sit propter bonum ipsorum filiorum ; 
 huiusmodi regimen non assimilatur regimini politico , 
 sed regali . Unde et Philosophus 1 Politicorum ait , 
 virum praeesse mulieri , 
 et natis tanquam liberis . 
 Non 
 tamen eodem modo principandi : 
 sed mulieri quidem politice , natis autem regaliter . Tertium autem regimen quod est in domo , 
 vel regimen 
 quo regitur familia caetera , 
 assimilatur regimini dominatiuo . 
 His ergo sic ostensis , 
 manifeste apparent vera esse quae in principio capituli proponebantur . 
 Nam si pater debet praeesse filiis regaliter 
 et propter bonum ipsorum : 
 cum amare aliquod , 
 idem sit 
 quod velle ei bonum , 
 pater 
 debet praeesse filiis propter profectus ipsorum , 
 et quia vult eorum bonum . 
 Constat ergo quod huiusmodi regimen sumit originem ex amore . Ex hoc ergo manifeste ostenditur , 
 quod non eodem regimine debent regi filii , 
 quo regendi sunt serui . Nam dominus praeest seruis propter bonum proprium , 
 non propter bonum seruorum : 
 hoc est enim secundum Philosophum 
 praeesse aliquibus dominatiue , 
 non intendere bonum ipsorum , 
 sed proprium : 
 pater tamen debet praeesse filiis propter bonum ipsorum filiorum . 
 Ex ipsa ergo distinctione regiminum : 
 patet , 
 paternale regimen non esse idem quod dominatiuum , 
 sed sumit originem ex amore tamen , 
 ut manifestius appareat quod dicitur , 
 possumus duplici via venare , 
 paternale regimen trahere originem ex amore . Prima via sumitur ex ordine naturali . 
 Secunda 
 ex ipsa perfectione patris . Prima via sic patet . Nam secundum Philosophum ideo natura dedit vim generatiuam rebus , 
 ut quae non possunt perpetuari in seipsis , 
 perpetuantur in suo simili . 
 Quare si regimen paternum ex hoc sumit originem , 
 quia filius naturaliter est quaedam similitudo procedens a patre : 
 cum secundum naturam ad huiusmodi similia fit dilectio , 
 ex ipso ordine naturali arguere possumus , 
 paternum regimen in amore fundari , 
 et ex amore oriri . 
 Sicut enim est in hominibus naturalis impetus ad producendum sibi simile , 
 et ad filios procreandum : 
 sic est in eis 
 naturalis impetus ad eos diligendum , 
 et per consequens ad eos gubernandum et regendum , 
 et ad habendum solicitudinem circa ipsos . 
 Est ergo hic naturalis ordo , 
 quod regnum , 
 et solicitudo paterna sumat originem ex amore . 
 Secunda via ad inuestigandum hoc idem , 
 sumitur ex ipsa perfectione patris . 
 Nam unumquodque perfectum est 
 secundum Philosophum , 
 quando potest sibi simile generare . 
 Quare cum quilibet suam perfectionem diligat , 
 naturaliter pater diligit filium , 
 cum proprie filius sit quidam testis perfectionis eius . 
 Quia ergo pater naturalem amorem habet ad filium , 
 ex huiusmodi amore solicitatur , 
 ut ipsum regat et gubernet : 
 quod non esset , nisi paternum regimen ex amore nasceretur . Viso , 
 quod paternum regimen ex amore nascitur , 
 patet quod filiis debet 
 praeesse pater propter bonum filiorum . 
 Non ergo regendi sunt filii eodem regimine , 
 quo serui : 
 quia seruis 
 ( 
 secundum quod huiusmodi ) 
 quis praeest propter bonum proprium . 
 Si ergo contingat aliquem uti filiis tanquam seruis , 
 hoc est ex imperfectione domus : 
 ut quia forte sic pauper est , 
 quod seruorum copiam habere non potest . Unde et Philosophus 6 Politâ€™ ait , 
 quod egenis necesse est uti mulieribus et filiis , tanquam seruis . 
