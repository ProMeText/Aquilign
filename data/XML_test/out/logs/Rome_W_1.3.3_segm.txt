Passiones autem quia diuersificant regnum et vitam nostram , 
 ideo necessarium est ostendere 
 quomodo nos habere debeamus ad illas . 
 Oportebat ergo enumerare omnes passiones , 
 ut sciremus numerum passionum , 
 de quibus determinare debemus . 
 Oportebat 
 etiam ostendere ordinem earum , 
 ut sciremus quo ordine determinaremus de illis . 
 Quare cum amor , 
 et odium sint passiones primae , 
 prius videndum est , 
 quomodo deceat Reges et Principes esse amatiuos , 
 et oditiuos . 
 Et ut ostendamus nomen amoris , 
 non solum ut est passio proprie sumpta , 
 sed etiam ut reperitur in appetitu sensitiuo et intellectiuo : 
 dicere possumus quod semper obiectum amoris est bonum . 
 Ubi ergo reperitur 
 magis ratio bonitatis , 
 ibi esse debet magis principalis , 
 et magis intensus amor . 
 In bonis autem diuinis , 
 et in bonis communibus , 
 magis reperitur ratio bonitatis , 
 quam in bono priuato . 
 Modus ergo , 
 quo quilibet debet esse amatiuus , 
 est ut primo et principaliter diligat bonum diuinum et commune . 
 Nam in bono diuino magis habet esse bonitas uniuscuiusque , 
 quam etiam in seipso . Bonum enim diuinum est conseruatiuum boni nostri : 
 immo 
 et si annihilatum esset bonum nostrum , 
 Deus unde vellet , posset illud reficere . 
 Quare cum nullus homo sine diuino auxilio possit seipsum bonum facere , 
 vel se in bonitate conseruare , dictat 
 naturalis ratio 
 ut magit diligat Deum quam seipsum : 
 quia bonum uniuscuiusque principaliter est a Deo , 
 et excellentius 
 reseruatur in Deo , 
 quam in seipso . 
 Et quia commune bonum est diuinius quam singulare , 
 ut dicitur 1 Ethic’ 
 et quia in communi bono includitur 
 bonum priuatum , 
 semper bono priuato praeponendum est commune bonum . Naturaliter enim videmus partem se exponere pro toto , 
 ut brachium se exponit periculo pro corpore : 
 ex naturali enim instinctu cum quis vult percuti , 
 ne vulnerentur membra a quibus principaliter dependet salus corporis , 
 et ne totum corpus pereat , 
 brachium periculo se exponit . 
 Sic etiam antiquitus 
 si perspeximus ciuitatem aliquam dominari 
 et tenere monarchiam : 
 hoc erat , 
 quia ciues pro Republica non dubitabant se morti exponere . 
 Dilectatio enim quam habebant Romani 
 ad Rempublicam fecit Romam esse principantem 
 et monarcham . 
 Hoc ergo modo 
 quoslibet homines decet esse amatiuos , 
 ut primo 
 et principaliter diligant bonum diuinum 
 et commune : 
 ex consequenti vero bonum proprium 
 et priuatum : maxime 
 tamen hoc decet Reges 
 et Principes , quod triplici via declarare possumus . 
 Regi enim dignitas 
 ( quantum ad praesens ) 
 ad tria comparari potest scilicet ad tyrannidem , 
 cui contrariatur : 
 ad virtutes , 
 quibus debet ornari : 
 et ad vitia , 
 quae debet fugere . Prima via sic patet : 
 nam 
 ( ut superius dicebatur , 
 et ut Philosophus in Polit’ probat ) 
 differentia est 
 inter Regem , 
 et tyrannum : 
 quia Rex principaliter intendit bonum commune : 
 et intendendo bonum commune , 
 intendit bonum proprium : 
 quia saluato regno , saluatur , 
 et Rex . Tyrannus autem econtrario , 
 principaliter intendit bonum priuatum : 
 ex consequenti autem et quasi per accidens intendit bonum commune , 
 inquantum ex bono communi consurgit sibi aliquod bonum priuatum . 
 Si ergo modo opposito se habent , Regnum , 
 et tyrannides : 
 cum modus amoris tyrannici sit 
 ut bonum priuatum praeponat bono communi , 
 modus amoris regis esse debet 
 ut bonum commune praeponat priuato bono . 
 Immo quia speciali modo Rex 
 et quilibet principans est minister Dei 
 et persona publica 
 et communis , 
 speciali modo spectat ad Reges et Principes bonum diuinum 
 et commune praeponere cuilibet priuato bono . Secundo hoc idem patet , 
 si considerentur virtutes , quibus decet Reges esse ornatos . 
 Sicut enim detestabilius est in magistro carere scientia 
 quam in discipulo , 
 quia magister est in statu in quo ipso debet scientiam aliis tradere : 
 sic detestabilius est in Rege carere virtutibus , 
 quam in subditis , 
 quia status regius requirit 
 ut inducat alios ad virtutem . 
 Inter caetera autem , 
 quae inducere possent alios ad virtutes , 
 est , 
 ut bonum diuinum et commune principaliter diligant . 
 Nam si Rex principaliter bonum commune intendat , 
 studebit 
 ut habeat memoriam praeteritorum , et prouidentiam futurorum , 
 ut sit expertus , cautus , 
 et ut habeat omnia quae ad prudentiam requiruntur , 
 per quam possit melius suum populum regere . 
 Immo si bonum commune praeponat bono priuato , 
 tanto magis studebit 
 ut prudentia polleat , 
 quanto maior prudentia requiritur ad custodiendum bonum commune , 
 quam proprium . 
 Est ergo prudens , 
 si etiam erit iustus : 
 quia bonum commune potissime per iustitiam conseruatur . 
 Erit magnanimus ; 
 quia bona communia maxime sunt ardua 
 et magno honore digna , 
 in quae magnanimus tendit . Erit magnificus ; 
 quia 
 secundum Philosophum 4 Ethic’ magnificentia potissime habet esse circa diuina , 
 et communia . Erit fortis ; quia cum bonum cumune proponat bono priuato , 
 non dubitabit 
 etiam personam exponere , 
 si viderit quod expediat regno . 
 Erit temperatus ; 
 quia si intentio sua principaliter versetur circa bonum regni , 
 spernet delectationes sensibiles immoderatas , 
 ne per eas impediatur debita cura regni . 
 Ut ergo sit ad unum dicere , 
 amor diuini boni 
 et communis inductiuus est ad virtutes singulas . Considerando ergo virtutes , 
 quibus decet Reges 
 et Principes esse ornatos , 
 et principaliter debent diligere bonum diuinum et commune . Tertio hoc idem patet , 
 si considerentur vitia , quae debent fugere . 
 Nam sicuti amor diuinus 
 et boni communis inducit ad omnem virtutem ; 
 sic inordinatus amorproprius inducit ad omne vitium : 
 tales enim sunt tyranni , 
 volentes explere voluptatem propriam , 
 et quaerentes excellentiam singularem : 
 propter quod fiunt iniuriatores aliorum , depraedant sacra , expoliant populum , 
 omnem iniustitiam exercent . 
 Unde et Valerius Maximus de Dionysio Ciciliano recitat , 
 qui cum esset tyrannus , 
 erat amator proprii commodi , depopulabat urbes , expoliabat ciuitates , 
 et depraedabat sacra . Viso quomodo Reges et Principes 
 se habere debeant ad amorem , 
 quia principaliter debent amare bonum diuinum et commune : 
 de facili patere potest , 
 quomodo se habere debeant ad odium . 
 Nam amor est primus motus 
 et prima passio , 
 ex qua omnis alia sumit originem : 
 ut si homo diligit iustitiam 
 et veritatem , 
 odit fures 
 qui contrariantur iustitiae , 
 et detractores 
 qui contrariantur veritati : 
 et qui diligit corporalem vitam , 
 timet gladium 
 qui eam tollit . 
 Timor ergo 
 et odium , 
 et breuiter 
 omnis passio siue omnis motus animi ex amore sumit originem ; 
 potissimum ergo in intentione cuiuslibet esse debet 
 quid amandum . Ostenso ergo quomodo Reges et Principes quodam speciali modo 
 prae aliis debent diligere bonum diuinum et commune , 
 et quodam speciali modo 
 prae alios odire debent 
 quae contrariantur bono diuino 
 et communi : 
 huiusmodi autem sunt opera iniusta 
 et contumeliosa , 
 et uniuersaliter omnia vitia . 
 Quare cum de ratione odii sit exterminare , 
 et nunquam satiari nisi exterminet , 
 ut dicitur 2 Rhetoricorum , 
 decet Reges et Principes amare Iustitiam , 
 et odit vitia , 
 ut non satientur , 
 nisi ea extirpent 
 et exterminent . Per se enim homines non sunt exterminandi , 
 et odiendi : 
 sed 
 quia vitia sunt extirpanda et odienda 
 si non possunt aliter vitia extirpari , nec potest aliter durare commune bonum , 
 nisi exterminando maleficos homines , 
 extirpandi sunt tales , 
 ne pereat commune bonum . 
 Amare ergo commune bonum , 
 et odire malefica , 
 quae ei contrariantur : 
 tanto magis decet Reges et Principes , 
 quanto magis sunt persona publica , 
 et communis . 
