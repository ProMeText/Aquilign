Sicut circa conuersationem in vita contingit superabundare , et deficere : 
 sic circa veritatem contingit superabundare , 
 et deficere . 
 Veritas enim in quadam adaequatione consistit . 
 Qui vero plus dicit quam sit , 
 a veritate recedit ratione abundantiae : 
 qui vero quae sunt negat , 
 et minora confitetur , 
 a veritate recedit ratione defectus . 
 Quare cum mendacium sit semper fugiendum , 
 ut dicitur 4 Ethicorum , 
 qui non sunt veraces nec aperti , 
 nec ostendunt se tales , quales sunt , reprehensibiles existunt . 
 Quid enim aliud est mentiri , 
 nisi non esse apertum , et non ostendere se talem , qualis est . 
 Ab hac ergo veritate , 
 per quam quis reddit se veracem 
 et manifestum , 
 aliqui deniant per superabundantiam , 
 ostendentes 
 de se verbis 
 aut factis maiora quam sint , 
 et tales vocantur iactatores . Aliqui vero ab hac veritate declinant 
 per defectum , fingentes de se aliqua vilia 
 quae in ipsis non sunt , 
 quos Philosophus vocat irones , 
 idest irrisores , et despectores . 
 Oportet ergo dare aliquam virtutem mediam , per quam moderentur diminuta , 
 et reprimentur superflua : 
 haec autem communi nomine Veritas nuncupatur . Patet ergo 
 quid est veritas : quia est virtus moderans despectiones , 
 et reprimens iactantias . 
 Viso quid est veritas , 
 restat videre circa quae habet esse . 
 Sciendum ergo quod licet affirmare in se esse quod non est , 
 vel negare quod est , 
 sit mentiri : 
 tamen non dicere totum quod est , 
 absque mendacio fieri potest . 
 Volens igitur esse verax , 
 non debet de se fingere habere bonitatem quam non habet , nec debet concedere in se esse malitiam , 
 quam sibi inesse non credit . 
 Non tamen oportet quod de se dicat totam bonitatem , 
 quam sibi inesse cognoscit : 
 quia licet nullus mentiri debeat , 
 non tamen semper 
 et ubique 
 quaelibet veritas est dicenda : 
 loco enim et tempore 
 secundum dictamen 
 rationis possumus veritatem tacere . 
 Est igitur veritas circa repressionem iactantiarum , 
 et circa moderationem despectionum : 
 non tamen est circa haec aeque principaliter . 
 Sed principalius veritas opponitur iactantiae , 
 et intendit iactantias reprimere . 
 Ex consequenti autem opponitur despectioni , 
 et intendit despectiones moderare . Ideo Philosophus 4 Ethicorum cap’ 
 de veritate ait , 
 quod declinare ad minus , 
 et dicere de se minora quam sint , est opus prudentis . Spectat igitur ad veracem nullo modo dicere de se maiora , 
 quam sint , 
 quod multi faciunt . 
 Concedunt enim de se aliqui magnas bonitates , 
 cum tamen illis careant : 
 et promittunt amicis et notis magna bona et magna auxilia , 
 de quibus modicum , 
 aut nihil opere implent . 
 Tales autem quia patet esse iactatores et albos , 
 non apertos 
 et veraces , 
 nullo modo in talibus est excedendum in plus , 
 sed magis declinandum in minus : 
 dum tamen sine mendacio fiat , et non notabiliter recedat a medio : 
 quia si notabiliter a medio recederet , non in hoc appareret verax , sed derisor . 
 Ut si aliquis adeo esset fortis et strenuus , 
 quod constaret aliis quod contra centum bellare posset : 
 si ille non plus de se concederet , 
 nisi quod contra unicum et debilem bellaret , 
 omnes intra se cognoscerent 
 quod derisorie loqueretur . 
 Inde igitur sumptum est nomen ironiae et derisionis , 
 quando aliquis notabiliter de se minora concedit quam sint . 
 Ad veritatem ergo spectat moderare huiusmodi derisiones , 
 et reprimere iactantias . Principalius tamen spectat ad ipsum iactantias reprimere , quam derisiones moderare : 
 quia 
 ( 
 ut dictum est ) in talibus magis est declinandum in minus dicendo de se minora 
 quam sint , 
 quam sit excedendum in plus asserendo de se maiora . 
 Possumus autem duplicem causam assignare 
 quare in talibus semper est declinandum in minus . 
 Prima sumitur ex parte sui . 
 Secunda ex parte aliorum . 
 Quilibet enim ita naturaliter afficitur 
 ad proprium bonum , 
 ut ipsum semper plus credat esse quam sit . 
 Ideo communiter homines decipiuntur 
 de se ipsis , 
 plus credentes se plus valere , quam valeant . In narrando ergo propria bona , 
 semper declinandum est in minus : 
 quia aestimare debemus 
 quod affecti ad propria bona , videntur nobis illa esse maiora , 
 quam sint . 
 Hanc autem rationem tangit Philosophus in cap’ praetacto , 
 cum ait , 
 quod prudentis est declinare in minus . 
 Nam magnae prudentiae est , 
 cognoscere seipsum , 
 et sciri quod propria bona semper aestimantur maiora quam sint . 
 Secunda ratio sumitur ex parte aliorum . 
 Nam non declinantes in minus sunt laudatores sui , iactantes se de bonis quae habent . 
 Et quia homines communiter horrent , laudantes seipsos , 
 ideo 
 etiam ex parte aliorum decet in talibus declinare in minus , 
 ne homines sint aliis onerosi . Hanc autem rationem tangit Philosophus in eodem 4 Ethicorum dicens , 
 declinandum esse in minus propter onerosas esse superabundantias . Ostenso quid est veritas de qua loquimur , 
 et circa quae habet esse : 
 de leui patet 
 quod decet Reges et Principes esse veraces . 
 Nam declinantes notabiliter in minus , 
 et dicentes 
 de se notabiliter minora et viliora , quam sint , 
 videntur esse derisores , 
 et contemptibiles . Excedentes vero in plus , 
 et dicentes maiora quam sint , videntur esse iactatores , 
 et onerosi . 
 Quare si Reges decet esse non contemptibiles , 
 sed reuerendos : nec onerosos , 
 sed gratiosos et amabiles : 
 decet eos non esse iactatores vel derisores , 
 sed apertos 
 et veraces , 
 non ostendendo , 
 vel iactando de se maiora quam sint , 
 vel promittendo aliis maiora quam faciant . 
 Immo tanto magis decet Reges et Principes cauere iactantiam , 
 quanto plures habent incitantes ipsos ad iactantiam , 
 et de pluribus se iactare possent . 
