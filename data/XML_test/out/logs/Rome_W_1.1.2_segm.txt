Cum omnis doctrina 
 et omnis disciplina ex praeexistenti fiat cognitione , 
 ut dicitur 1 Posteriorum , 
 bene se habet narrare ordinem dicendorum , 
 ut de ipsis quaedam praecognitio habeatur . 
 Hac enim praecognitione praehabita , 
 intellectus dicendorum facilius capietur . 
 Sciendum ergo , 
 quod hunc totalem librum intendimus in tres partiales libros diuidere . 
 In quorum primo ostendetur , 
 quomodo quilibet homo seipsum regere debeat . In secundo vero manifestabitur , 
 quomodo debeat suam familiam gubernare . 
 In tertio autem declarabitur , 
 quomodo praeesse debeat ciuitati , 
 et regno . Primo ergo libro deseruiet Ethica siue Monastica . Secundo Oeconomica . Tertio Politica . 
 Est autem hic ordo , 
 rationalis , et naturalis . 
 Rationalis quidem , 
 quoniam ea , 
 quae sunt ad alterum , 
 sumunt originem 
 ex iis quae sunt ad nos ipsos . 
 Unde 9 Ethic’ scribitur , 
 quod amicabilia quae sunt ad amicos , 
 videntur venisse ex iis , 
 quae sunt ad seipsum . Ille enim amicus esse videtur , 
 qui sic se habet ad amicum cui amicatur , ut ad seipsum . 
 Quod ergo dictum est de amicabilitate , 
 veritatem habet de ipsa industria regiatiua , 
 qui enim industris esse vult 
 ut alios regat , 
 debet industris esse 
 ut seipsum gubernet : 
 quare rationabile est , 
 ut prius determinetur de regimine sui , 
 quam de regimine familiae , siue regni . 
 Est 
 etiam hic ordo non solum rationalis , 
 sed etiam naturalis . 
 Natura enim semper ex imperfecto ad perfectum procedit ; 
 ut prius est quis naturaliter imperfectus et puer , 
 quam perfectus 
 et vir . 
 In ipsis etiam speculabilibus ordine naturali semper ex imperfecto ad perfectum procedimus , 
 ut prius quis habeat scientiam , 
 et cognitionem imperfectam , 
 et postea habeat eam perfectiorem : 
 et sic dando se speculationi , continue in scientiam perficitur , donec secundum modum sibi possibilem habeat perfectam notitiam . 
 Quod ergo 
 secundum naturalem ordinem dictum est de speculabilibus , 
 veritatem habet 
 de ipsis operabilibus . 
 Nam sicut in speculabilibus cognitio imperfecta naturaliter praecedit perfectam : 
 sic in operabilibus perfectam industriam praecedit astutia imperfecta . 
 Cum ergo 
 non requiratur 
 tanta industria ad regendum seipsum , 
 quanta requiritur in gubernatione familiae : 
 nec requiratur 
 tanta prudentia in regimine familiae , 
 quanta in gubernatione ciuitatis et regni : ordine naturali decet regiam maiestatem 
 primo 
 scire se ipsum regere , 
 secundo scire suam familiam gubernare , tertio 
 scire regere regnum , 
 et ciuitatem . In primo autem libro in quo agetur de regimine sui , 
 sunt quatuor declaranda . 
 Nam Primo ostendetur in quo regia maiestas debeat suum finem , 
 et suam felicitatem ponere . 
 Secundo quas virtutes debeat habere , 
 tertio quas passiones debeat sequi . 
 Quarto quos mores debeat imitari . 
 Nam cum bene vivere , 
 et bene regere seipsum , 
 esse non possit , 
 nisi quis se det bonis actibus , 
 et bonis operibus regulatis ordine rationis : 
 volens tractare de regimine sui , 
 oportet ipsum notitiam tradere de omnibus his quae diuersificant mores 
 et actiones . Inde est ergo , quod vult Philosophus 2 Ethic’ proficuum esse morali negocio , 
 scrutari ea quae sunt circa operationes , 
 quomodo faciendum sit eas . Operationes autem nostrae ex quatuor 
 ( quantum ad praesens spectat ) videntur oriri , et diuersificari ; 
 videlicet , 
 ex finibus , 
 habitibus , passionibus , 
 et moribus . 
 Nam cum finis sit operationum nostrarum principium , 
 secundum quod quis sibi alium et alium finem praestituit , 
 alia 
 et alia operatur . 
 Ad sciendum ergo quae operari debemus , maxime proficuum esse videtur , 
 quem finem nobis praestituere debeamus . Rursus 
 quia 
 ( 
 ut dicitur 2 Ethicorum ) signum generati habitus , 
 est delectationem , 
 et tristitiam fieri in opere , 
 secundum quod alios et alios habitus habemus , 
 in aliis , 
 et aliis actibus delectamur . 
 Tertio diuersificantur actiones , 
 et opera non solum ex finibus vel ex habitibus , 
 sed etiam ex passionibus . 
 Nam aliter , 
 et aliter passionati , aliter , 
 et aliter operantur . Videmus enim quod quia timor , et desperatio non sunt eadem passio cum spe , timentes , et desperantes de victoria , 
 turpiter agunt , et dimittunt aciem , 
 et fugiunt de bello : sperantes autem se vincere , inuadunt bellantes , 
 et aggrediuntur hostes . 
 Quod ergo dictum est de spe , et timore , 
 intelligendum est de aliis passionibus : 
 singulae enim affectiones 
 et passiones aliquam inclinationem in nobis efficiunt , 
 ut alia , 
 et alia opera faciamus . 
 Quarto etiam ipsi mores opera diuersificare videntur . 
 Nam habentes mores senum , 
 aliter operantur , 
 quam habentes mores iuuenum . Senes enim 
 ( ut suo loco ostendetur ) sunt naturaliter increduli , 
 et auari : iuuenes vero sunt naturaliter liberales , 
 et creditiui . Videntur autem haec quatuor habere aliquam analogiam adinuecem . 
 Nam ex aliis , et aliis motibus , 
 habent esse aliae , 
 et aliae passiones : 
 ex aliis , et aliis passionibus , 
 consurgunt alii , 
 et alii habitus : 
 ex aliis , 
 et aliis habitibus , 
 praestituuntur alii , 
 et alii fines . 
 Sicut enim diuersi sunt mores iuuenum et senum , 
 sic aliae affectiones , 
 et passiones sunt in utrisque . 
 Et sicut bonorum , 
 et malorum sunt diuersae affectiones , sic diuersi sunt habitus utrorumque . 
 Rursus ex aliis , 
 et aliis habitibus , praestituimus nobis alios et alios fines . Nam ( ut dicitur 3 Ethic’ ) qualis unusquisque est , talis finis sibi videtur : 
 ut in intemperato videtur quod totus finis , 
 et magna felicitas , 
 sit uti venereis voluptatibus : 
 sicut etiam habentes alios habitus inclinantur , 
 ut finem sibi praestituant conformem suo habitui . 
 In primo ergo libro de omnibus his quatuor tractabimus , 
 videlicet , de fine , 
 siue de felicitate Principum , 
 de eorum virtutibus , 
 et de ipsorum passionibus , et moribus . 
 Primo tamen dicemus de ipso fine siue de ipsa felicitate : 
 quia finis respectu agendorum , est principalius principium , 
 quam aliquod aliorum . 
