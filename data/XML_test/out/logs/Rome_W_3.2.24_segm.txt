Cum leges sunt quaedam regulae iuris , 
 per quas in agibilibus regulamur , 
 diiudicantes per ipsas 
 quid iustum 
 et quid non iustum in nostris actionibus : 
 plane patet 
 quod eo modo 
 quo distinguimus 
 ius siue iustum , 
 distinguere possumus leges ipsas , 
 et econuerso . 
 Possumus autem tam de lege quam de iusto quinque distinctiones facere , 
 quarum duae tanguntur 1 Rhet’ 
 tertia ponitur 5 Ethic’ quarta traditur a Iuristis , 
 quintam nos ipsi superaddere possumus . Distinguitur enim ius , 
 quia quoddam est scriptum , et quoddam non scriptum : 
 quoddam est commune , quoddam proprium ; quoddam est naturale , quoddam legale siue positiuum . 
 Has autem tres distinctiones iuris Phil’ tradidit : 
 sed iuristae quarto modo ius distinxerunt , 
 dicentes 
 quod est quoddam ius naturale , 
 et quoddam ius gentium , 
 et quoddam ciuile . 
 Illo ergo modo quo iuristae separant 
 ius naturale a iure gentium , 
 possemus separare nos ius naturale a iure animalium : 
 et dare quintam distinctionem iuris , 
 dicendo quod quadruplex est ius , 
 videlicet naturale , animalium , gentium , 
 et ciuile . Has ergo quinque distinctiones , 
 quas fecimus de iure siue de iusto , facere possumus de ipsa lege . Ut ergo haec omnia melius patefiant , 
 et ut has diuersitates ad concordiam reducamus sciendum 
 quod duplex est iustum , 
 vel duplex est lex , naturalis , 
 et positiua . 
 Dicuntur enim iusta naturalia , 
 quae sunt adaequata et proportionata ex natura sua , vel dicuntur iusta naturaliter quae dictat esse talia ratio naturalis , 
 vel ad quae habemus naturalem impetum et inclinationem . 
 Iusta vero positiua dicuntur , 
 quae non ex natura sua , 
 sed ex pacto hominum 
 vel ex institutione iusta iudicantur . 
 Itaque cum naturae rerum sint eaedem ubique , 
 quia quod est ignis in uno loco , ut in Francia , 
 est ignis in alio ut in Italia : 
 res enim eaedem sunt apud omnes ; 
 licet non eodem vocabulo nominentur . 
 Sed statuta populi , 
 et pacta ciuium , 
 et edicta principum 
 non sunt eadem apud omnes . Inde est 
 quod ius naturale dicitur differre a positiuo : 
 quia naturale 
 ut traditur 5 Ethicor’ 
 ubique eandem habet potentiam ; 
 sed positiuum ex principio antequam sic statutum , 
 nihil differt esse sic vel aliter , 
 postquam autem est editum incipit habere ligandi efficaciam . Ratio autem , 
 quare iuri naturali oportuit superaddere positiuum , est : quia multa sunt sic iusta naturaliter , 
 sicut est naturale homini loqui : 
 habemus enim naturalem impetum 
 et naturalem inclinationem ut loquamur , 
 et ut per sermonem manifestemus 
 alteri quod mente concepimus : 
 sed quod loquamur hoc idioma vel aliud , 
 non est naturale , 
 sed ad placitum . 
 Inde est quod omnes homines loquuntur , 
 non tamen omnes proferunt 
 idem idioma . 
 Inde est 
 etiam quod Philosophus 1 Perihermenias , 
 voces et sermones dicit esse ad placitum , 
 qui primo Politicorum ait , sermonem nobis esse datum a natura . Sicut ergo loqui est naturale , sic autem loqui vel sic , est positiuum et ad placitum . Sic , 
 fures punire , 
 non pati maleficos viuere , 
 et cetera huiusmodi sunt , 
 de iure naturali , 
 quia haec esse fienda dictat ratio naturalis , 
 et habemus naturalem impetum 
 ut haec fiant . Surgunt enim ista ex ipsa natura rei , 
 naturale est enim quod exponatur periculo bonum partis pro salute boni totius , 
 ut quod abscindatur membrum putridum , 
 ne pereat totum corpus : sic , 
 quia fur et maleficus , 
 et quilibet malefactor turbat pacem ciuium insidiatur communi bono , 
 ideo naturale ius exigit 
 ut tanquam membrum putridum abscindatur , 
 et exterminetur , 
 ne exponatur periculo , 
 et ne impediatur commune bonum : 
 naturale est ergo talia punire . 
 Sed ea punire sic , 
 vel sic , 
 est positiuum et ad placitum . 
 Ideo apud omnes volentes ciuiliter viuere maleficia puniuntur , 
 sed non apud omnes eadem maleficia corriguntur eisdem poenis . 
 Ubi ergo terminatur ius naturale , 
 ibi incipit oriri ius positiuum : 
 quia semper quae sunt per artem hominum adinuenta fundantur in his quae tradita sunt a natura , 
 ius enim positiuum per artem 
 et industriam hominum adinuentum praesupponit ius naturale , 
 sicut ea quae sunt artis praesupponunt 
 quae sunt naturae . 
 Quare si ius naturale dictat fures 
 et maleficos esse puniendos , 
 hoc praesupponens 
 ius positiuum procedit ulterius , 
 determinans qua poena sint talia punienda . Hoc viso 
 quantum ad praesens spectat duplicem differentiam assignare possumus 
 inter ius naturale , 
 et positiuum . 
 Prima est , 
 quia ius naturale prima facie se offert intellectui : 
 Ius positiuum non statim se ostendit , 
 sed est per industriam hominum adinuentum . 
 Et 
 quia sic se offerunt intellectui nostro naturales leges , 
 quod est de iure naturali simpliciter dicitur esse scriptum in cordibus nostris . 
 Nam gentes quae legem non habent , 
 naturaliter ea quae legis sunt faciunt , 
 et ostendunt opus legis scriptum in cordibus eorum . 
 Ius vero positiuum 
 quia non sic est scriptum in corde , 
 ne a memoria recederet , 
 oportuit ipsum scribi in aliqua exteriori substantia . 
 Potest itaque utrunque ius scribi in aliqua exteriori substantia tam naturale quam positiuum : 
 naturale 
 tamen non sic indiget 
 ut scribatur 
 sicut positiuum , 
 nam non sic potest a memoria recedere 
 sicut illud . 
 Secunda differentia est , 
 quia ius naturale est idem apud omnes , ideo dicitur esse ius commune : 
 sed ius positiuum diuersificatur apud diuersas ciuitates , 
 ideo vocatur ius proprium . 
 Inde est ergo quod Empedocles , 
 ut recitat Philosoph’ 1 Rhet’ 
 appellat ius naturale aetherem siue ignem , 
 qui continuat protendere per inexplicabilem claritatem . Ignis enim in propria sphaera 
 quia plus se diffundit 
 quam alia elementa , 
 et distantior est omnibus illis , 
 assimilatur iuri naturali , 
 quod est diffusiuum 
 et communius quam ius positiuum , 
 et est notius 
 et clarius illo . 
 Ex hoc igitur patere potest , 
 quod omnes distinctiones quas ponit Philos’ de iure siue de iusto reducuntur 
 ad ius positiuum , 
 et naturale : 
 nam ( ut patet per habita ) 
 ius naturale dicitur esse non scriptum , 
 et esse commune , 
 et secundum naturam . 
 Ius vero positiuum dicitur esse scriptum , 
 et esse proprium , 
 et legale . 
 Quid autem sentiendum sit de iure gentium , 
 et de iure animalium , 
 in sequenti capitulo patebit . 
