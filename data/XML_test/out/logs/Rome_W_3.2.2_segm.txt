Tertio Politicorum distinguit Philosophus sex modos principantium , 
 quorum tres sunt boni , 
 et tres sunt mali . 
 Nam regnum aristocratia , 
 et politia sunt principatus boni : 
 tyrannides , 
 oligarchia , 
 et democratia sunt mali . 
 Docet enim idem ibidem discernere bonum principatum a malo . 
 Nam si in aliquo dominio 
 aut principatu intenditur bonum commune 
 et omnium ciuium 
 secundum suum statum , sic est aequale et rectum . 
 Sed si intenditur ibi bonum aliquorum 
 et aliorum oppressio , sic est corruptum et peruersum . Hoc enim modo 
 secundum viam Philosophi accipere possumus sufficientiam principantium tam peruersorum quam rectorum . Nam in ciuitate , 
 vel in aliqua gente vel dominatur unus , 
 vel pauci , 
 vel multi . 
 Si unus vel intendit bonum commune et subditorum , vel intendit bonum proprium . 
 Si intendit bonum commune et subditorum , 
 tunc dicitur Monarchia siue Regnum : 
 regis autem est intendere commune bonum . 
 Si vero 
 ille unus dominans non intendit commune bonum , 
 sed per ciuilem potentiam opprimens alios , 
 omnia ordinat in bonum proprium et priuatum , 
 non est rex 
 sed Tyrannus . Duo ergo principatus consurgunt ex dominio unius unus rectus , 
 ut cum propter bonum commune dominatur Rex : et alius peruersus , 
 ut cum propter bonum priuatum principatur Tyrannus . 
 Contingit 
 tamen aliquando ciuitatem 
 aliquam non regi uno aliquo dominante , 
 sed Regi aliquibus paucis tantum . 
 Vidimus enim pluries in ciuitate Romana , 
 quod deficiente senatu , 
 tempore illo intermedio , 
 antequam alius senator eligeretur , 
 regebatur totus Romanus populus quibusdam paucis viris : 
 eligebantur enim duodecim viri approbati et boni testimonii , 
 quos vocabant duodecim bonos homines ; 
 et horum gubernatione tota ciuitas regebatur : 
 unde et maleficia facta distinguebantur ex diuersitate principatuum . Dicebatur autem de 
 aliquo maleficio fuisse factum tempore senatoris , de aliquo vero tempore bonorum hominum . 
 Si ergo regatur ciuitas non per unum solum , 
 sed per quosdam paucos , 
 tunc illi pauci vel sunt virtuosi et boni , 
 et intendunt commune bonum ; 
 et tunc talis principatus dicitur Aristocratia , 
 quod idem est quod principatus bonorum et virtuosorum . Inde autem venit 
 ut maiores in populo , 
 et qui debent populum regere vocati sunt optimates , 
 quia optimi debent esse 
 qui aliis praeesse desiderant . 
 Sed si illi pauci non sunt virtuosi , 
 nec intendunt commune bonum , 
 sed sunt diuites , 
 et opprimentes alios intendunt proprium lucrum huiusmodi principatus Oligarchia dicitur , 
 quod idem est quod principatus diuitum . 
 Consurgit igitur duplex principatus ex dominio paucorum : 
 unus rectus , 
 ut cum dominantur aliqui , 
 quia sunt virtuosi et intendentes commune bonum : 
 et alius peruersus , 
 ut cum dominantur aliqui , 
 non quia sunt boni , 
 sed quia sunt diuites 
 et alios opprimentes . 
 Tertio possunt distingui principatus , 
 ex eo quod in ciuitate dominantur multi . 
 Communiter enim in ciuitatibus Italiae dominantur multi , 
 ut totus populus : ibi enim requiritur consensus totius populi in statutis condendis , in potestatibus eligendis , 
 et etiam in potestatibus corrigendis . 
 Licet enim semper ibi adnotetur potestas , 
 vel dominus aliquis , 
 qui ciuitatem regat ; 
 magis tamen dominatur totus populus , 
 quam dominus adnotatus , 
 eo quod totius populi est eum eligere et corrigere , 
 si male agat : 
 etiam eius totius est statuta condere , 
 quae non licet dominium transgredi . 
 In tali ergo principatu , 
 ubi dominantur multi , 
 ut totus populus , 
 vel intenditur bonum commune egenorum , mediarum personarum , 
 et diuitum , 
 et omnium 
 secundum suum statum : 
 et tunc est rectus et aequalis : 
 et quia talis principatus non habet nomen proprium , vocat eum Philosophus nomine communi , 
 et dicit ipsum esse Politiam . Politia enim quasi idem est , 
 quod ordinatio ciuitatis 
 quantum ad omnes principatus 
 qui sunt in ea , 
 et principaliter 
 quantum ad maximum principatum 
 qui dominantur omnibus aliis . Politia enim consistit maxime in ordine summi principatus , 
 qui est in ciuitate . 
 Omnis ergo ordinatio , 
 ciuitatis Politia dici potest . 
 Principatus tamen populi 
 si rectus sit , 
 eo quod non habeat commune nomen , Politia dicitur . Nos autem talem principatum appellare possumus gubernationem populi , 
 si rectus sit . 
 Sed si populus sic dominans non intendit bonum omnium secundum suum statum , 
 sed vult tyrannizare 
 et opprimere diuites , 
 est principatus peruersus , 
 et in graeco nomine dicitur Democratia . 
 Nos autem ipsum appellare possumus peruersionem populi . 
 Patet ergo quot sunt principatus , 
 et qui illorum sunt boni , 
 et qui peruersi . 
