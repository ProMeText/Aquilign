Adeo sensus hominum sunt ad malum proni , 
 ut valde utile sit in via morum multis viis ostendere , 
 et multis rationibus probare malum , 
 et vitium de se esse quid vile et fugiendum , 
 ut quem una via non inclinat , 
 ut malum vitet , 
 alia inducat ipsum 
 ad fugiendum malum . 
 Postquam ergo ostendimus tyrannidem fugiendam esse a Regibus , 
 eo quod opera tyranni sunt pessima : 
 probare volumus Reges summa diligentia cauere debere 
 ne conuertantur in tyrannos , 
 quia quicquid corruptionis 
 et iniquitatis est in aliis peruersis principatibus , 
 totum in tyrannidem congregatur . Sunt enim 
 ( ut patet ex habitis ) tres principatus boni , 
 et tres peruersi . 
 Dicebatur autem quod si dominatur unus propter bonum commune , 
 est principatus rectus , 
 et vocatur regnum . 
 Si vero propter bonum proprium , 
 est peruersus , 
 et vocatur tyrannis . 
 Si vero principentur pauci , 
 et dominentur 
 quia boni et virtuosi , 
 est rectus principatus , 
 et vocatur aristocratia siue principatus bonorum . Si vero dominentur non quia boni , 
 sed quia diuites , est peruersus et vocatur oligarchia . 
 Sed si dominatur totus populus et intendat bonum omnium tam insignium quam aliorum , est principatus rectus , et vocatur regimen populi . 
 Si vero populus tyrannizet 
 et intendat opprimere diuites , 
 est principatus corruptus , 
 et vocatur Democratia , 
 quod idem est quod quasi peruersio et corruptio populi . Tyrannis vero corruptus principatus diuitum , 
 et iniquum dominium populi , sunt regimina peruersa . Tyrannis 
 tamen est peruersior principatus : 
 quia ut probat Philosophus 5 Politâ€™ 
 quicquid peruersitatis est aliquo principatu diuitum , 
 et in peruerso dominio populi , 
 totum congregatur in tyrannidem . 
 Quod sic patet : 
 nam diuites 
 si inique dominari cupiant , 
 quantum , ad praesens spectat , tria intendunt , 
 videlicet pecuniam , corporales delicias , 
 et custodiam corporis . 
 Intendunt enim pecuniam : 
 quia quilibet principans intendit augmentum illius , 
 secundum quod se principari videt . 
 Si ergo aliquis principatur 
 quia bonus et virtuosus , 
 semper intendit ad opera magis bona , et ad virtutem , 
 ut efficiatur melior et virtuosior . 
 Sed si principatur 
 quia diues , 
 ut magis principari possit , 
 intendit augmentum diuitiarum , et congregationem pecuniae . 
 Quare si diuites inique dominantes non principantur 
 quia boni , 
 sed quia diuites , 
 tota eorum intentio erit circa pecuniam congregandam . Rursus diuites inique principantes intendunt delicias corporales , et habere voluptates sensibiles . 
 Nam si quis vult aliquid , 
 vult et ea multo magis , 
 ad quae illud ordinatur : 
 ut si quis vellet potionem , 
 multo magis sanitatem vellet , 
 ad quam potio ordinatur . 
 Cum ergo homines communiter 
 et maxime habentes voluntatem peruersam , 
 ordinent pecuniam 
 et diuitias ad delectamenta corporea , 
 et ad voluptates sensibiles , 
 sequitur diuites inique dominantes , et intendentes non commune bonum , 
 sed pecuniam , 
 intendere corporales delectationes . Tertio diuites sic principantes maxime solicitantur circa custodiam corporis . 
 Nam nullus spreto communi bono intendit 
 ad pecuniam et voluptates corporis , nisi in multis offendat populum : 
 nam talis ut pecuniam habeat de praedatur ciues , 
 ut vero voluptatibus fruatur fore facit , 
 et infert 
 contumeliam ciuibus quantum ad uxores 
 et filias . 
 Videt ergo se esse odiosum populo , 
 ideo non credit se multitudini , 
 sed semper dubitans de furia populi , 
 maxime solicitatur 
 circa custodiam corporis . 
 Omnia autem huiusmodi mala reperta in peruerso principatu diuitum , congregantur in tyrannide . 
 Nam tyrannus 
 ut supra dicebatur non intendit bonum commune , 
 sed pecuniam . Rursus ut supra dicebatur non intendit bonum honorificum , 
 sed delectabile . Tertio tyrannus maxime delectatur circa custodiam corporis , 
 eo quod videat se plurimos offendisse . 
 Legitur enim de quodam tyranno , 
 qui cum a fratre suo cotidie increparetur , 
 quare ipse semper tristis existeret , 
 et quare nunquam hylarem vultum ostenderet . 
 Tyrannus ille volens reddere causam quaesiti , 
 eum expoliari fecit , 
 et ligari : 
 et supra caput eius acutissimum gladium pendentem tenuissimo filo apponi fecit : 
 circa ipsum quosdam homines cum ballistis , 
 sagittis appositis , stare faciebat . 
 Et cum frater eius timore horribili inuaderetur , 
 timens ab acuto gladio vulnerari , et a ballistis perfodi , ait Tyrannus , Gaude frater , 
 hylarem ostende vultum . Respondente illo quod non posset propter imminentia pericula : 
 inquit Tyrannus quod nec ipse gaudere poterat , 
 eo quod in maiori periculo existebat , 
 quia in tot forefecerat 
 quod semper sibi de morte dubitabat . 
 Valde ergo cauere expedit Regi 
 ne conuertatur in tyrannum . 
 Nam tyranni 
 cum hoc quod perdunt aeternam vitam , 
 in hac temporali vita vix unam diem bonam habent , 
 eo quod semper videant sibi pericula imminere . Rursus , 
 pecuniam non tantam habent tyranni , quantam veri reges : 
 tum 
 quia oportet eos multa expendere superuacue , tum etiam quia veris regibus plus donatur 
 ex amore 
 quam tyrannis proueniat 
 ex praedatione populi . 
 Experti enim sumus tyrannizantes 
 plus vixisse in egestate , 
 quam alios veros reges . Delectamenta 
 etiam corporea non tot habent tyranni , 
 quot veri reges . 
 Nam habere amicos , 
 et diligi a populo , 
 est maxime delectabile : 
 non confidere de aliquo 
 et credere se odiosum esse multitudini , 
 est maxime tristabile . Priuatur ergo tyrannus a maxima delectatione , 
 cum videat se esse populis odiosum . Viso tyrannidem cauendam esse , 
 quia iniqui principatus diuitum congregantur in ea : restat 
 videre esse eam cauendam , 
 eo quod etiam in ipsa congregantur mala peruersi principatus populi . 
 Cum enim populus principatur peruerse , 
 non intendit quodlibet seruare in suo statu , 
 sed satagit opprimere nobiles , 
 et insignes . Hoc etiam tyrannus facit , 
 quia ut patet ex habitis ipse pro viribus nititur opprimere excellentes , 
 et perimere diuites 
 et insignes . 
 Summe ergo est cauenda tyrannis a Rege , 
 in qua tot mala congregantur . 
