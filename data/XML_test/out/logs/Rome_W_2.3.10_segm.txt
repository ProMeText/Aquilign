Conuenienter post tractatum de possessionibus tractatur 
 de numismatibus , 
 nam habere possessiones 
 et abundare vino et frumento , 
 est abundare in diuitiis naturalibus : 
 sed abundare in denariis et numismatibus , 
 ut patet per Philos’ 1 Pol’ 
 est abundare in diuitiis artificialibus . 
 Si ergo ars naturam praesupponit , 
 et ubi desinit operatio naturae ibi incipit operatio artis , 
 congrue post tractatum de possessionibus , 
 ex quibus oriuntur diuitiae naturales , annectitur tractatur de numismatibus , quae sunt diuitiae artificiales . 
 Quare si post possessiones determinandum est de numismatibus : 
 postquam diximus quae fuit necessitas inuenire 
 numismata et pecuniam , restat dicere , quot sunt species pecuniatiuae . 
 Distinguit autem Philos’ in Poli’ quatuor species pecuniatiuae : 
 videlicet naturalem , 
 campsoriam , 
 obolostaticam , 
 et tacos siue usuram : 
 his enim quatuor modis possideri consueuit multitudo pecuniae . 
 Prima ergo species ipsius pecuniatiuae dicitur esse 
 quasi naturalis : 
 quae fit ex eo quod res naturales commutantur in pecuniam . 
 Si quis ergo abundans in vino et frumento , 
 quae naturaliter producuntur , 
 ex eis pecuniam susciperet , 
 talis pecuniatiua 
 quasi naturalis diceretur , 
 quia a rebus naturalibus inciperet . Secunda species pecuniatiuae dicitur esse campsoria : haec enim 
 ( 
 secundum Philosophum 1 Politicorum ) 
 forte primitus casu et simpliciter inuenta fuit , 
 sed deinde per experientiam iam est artificialis effecta ; 
 quodlibet enim numisma ( per se loquendo ) 
 plus valet in propria regione . 
 Accidit ergo forte aliquos habere aliqua numismata , 
 quae non multum appretiabantur in regione sua , 
 eo quod non esset propria regioni illi : 
 illis ergo casu euntibus ad regiones illas , 
 quibus illa numismata erant propria , 
 et portantibus numismata illa , accidit eos plus recipere pro numismatibus illis , 
 quam in partibus propriis : propter quod casu campsoria usi sunt . 
 Sed ex hoc casu ars sumpsit originem , 
 ut postea homines artificialiter considerarent 
 quae numismata in quibus partibus expenduntur , 
 ut postea campsoria artificialiter effecta , 
 esset causa lucrandi pecuniam . 
 Haec enim pecuniatiua , 
 naturalis dici non debet ; 
 quia nec a rebus naturalibus incipit , 
 nec ad naturalia terminatur . 
 Sed in ea ( secundum Philosophum primo Politicorum ) denarius est elementum et terminus , 
 idest principium et finis . Incipit enim haec ars a denario , 
 quem dat ; 
 et terminatur ad denarium , 
 quem recipit . 
 Quare ibi denarius , finis , et principium dici debet . Tertia species pecuniatiuae est 
 obolostatica , 
 vel ponderis excessiua : 
 quae forte sic inuenta fuit . 
 Nam sicut massa metalli in denarios diuiditur , et imprimitur ibi signum publicum ; 
 sic aliquando aliqua necessitate interueniente , 
 ut propter vasa fienda , 
 vel propter aliquid aliud , 
 denarii resoluuntur in massam . 
 Accidit ergo forte ex totidem denariis numero , 
 confici massam maioris ponderis : 
 ex quo casu ars sumpsit originem , 
 ut omnes denarii ponderarentur , 
 et qui essent maioris ponderis resoluerentur in massam , 
 ut ex hoc lucrum haberi posset . Ars ergo ista obolostatica , siue ponderis excessiua , ex excessu ponderis , 
 qui inuenitur in denariis sumpsit originem . 
 Quarta species pecuniatiuae dicitur esse tachos , 
 quod in latino idem sonat 
 quod partus . 
 Videtur enim haec ars parere et generare denarios , 
 quam nos communi nomine appellamus usuram : 
 nunquam enim aliqua crescunt in se ipsis , 
 nisi per partum , 
 vel per generationem ; 
 ut si aliquis habet decem oues , 
 postea in capite anni habeat viginti , 
 hoc est , 
 quia oues illae generauerunt , 
 et pepererunt . 
 Si quis ergo ex decem denariis post aliquod tempus vult habere duodecim quod facit pecuniatiua usuraria , ut plane patet , 
 vult quod denarii illi pariant 
 et generent : 
 recte ergo usura vocata est 
 quasi denariorum partus . 
 Harum autem quatuor species 
 secundum Philosophum in Polit’ sola prima , 
 quae est quasi oeconomica et naturaliter , 
 est laudabilis . 
 Aliae vero tres 
 ( 
 secundum ipsum ) merito vituperantur . 
 Nam omnis ars quae a denariis incipit , 
 et ad denarios terminatur , 
 quasi videtur in denariis finem ponere . Campsoria igitur , obolostatica , et usura , 
 quia quasi totaliter in pecuniis existunt , 
 quia a pecunia incipiunt , 
 et ad pecuniam terminantur , uituperandae sunt 
 secundum Philosophum : nimis enim videtur esse denariorum cupidus , 
 cuius actiones a denariis incipiunt , 
 et in denarios terminantur . 
 Quicquid tamen sit de campsoria , 
 et abolostatica : 
 usura tamen est simpliciter 
 et in omnibus detestanda , 
 ut in sequenti capitulo apparebit . Usuras enim nemo exercere debet : campsoria autem , 
 et obolostatica 
 et si mercatoribus , 
 vel aliquibus aliis permittuntur regibus tamen 
 et principibus 
 quod decet esse quasi semideos , 
 exercere non congruit . 
 Nam primam speciem pecuniatiuae , 
 quae est oeconomica et quasi naturalis , decet . Decet enim ipsos abundare in possessionibus 
 et in redditibus , ex quorum fructu pro defensione regni 
 et aliis necessariis possunt abundare pecunia . 
