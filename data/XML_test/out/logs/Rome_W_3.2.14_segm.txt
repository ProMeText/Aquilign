Licet per multa capitula praecedentia induxerimus Reges et Principes 
 ut non tyrannizent , 
 sed ut recte regant populum sibi commissum : 
 adhuc in hoc capitulo volumus alias rationes adducere , 
 ostendentes 
 quod si reges cupiant suum durare dominium , 
 summo opere studere debent 
 ne efficiantur tyranni , 
 eo quod tyrannis 
 et principatus peruersus pluribus modis corrumpitur , 
 quam rectus 
 et regius principatus . Narrat autem Philosophus 5 Politicorum tres modos corruptionis tyrannidis , dicens , 
 Tyrannidem corrumpi a se , a tyrannide alia , 
 et a regno . Corrumpitur enim tyrannis a seipsa . 
 Nam 
 ( 
 ut dicebatur supra ) malum seipsum corrumpit , 
 et si integrum sit importabile sic . 
 Tyrannis ergo propter peruersitates 
 et nequitias 
 quae congregantur in ipsa , 
 corrumpitur 
 et durare non potest . 
 Ideo dicitur in Politiâ€™ quod tyrannis quanto intensior , 
 tanto minus durat : 
 iustitia enim urbanitates seruat . 
 Quare cum a iustitia receditur , 
 praeparatur via 
 ut corrumpatur principatus ille . Politia ergo quanto de se magis a iustitia recedit , 
 tanto ex se habet 
 ut facilius corrumpatur . Reges ergo 
 et principes 
 si volunt suum durare dominium , 
 summe cauere debent 
 ne a iustitia deuiantes in tyrannidem conuertantur : 
 et si eos aliquo modo tyrannizare contingat , 
 suam tyrannidem pro viribus moderare debent , 
 quia quanto remissius tyrannizabunt , 
 tanto durabilius principabuntur . 
 Secundo tyrannis corrumpitur ab alia tyrannide contraria . 
 Nam licet bonum non contrarietur bono , 
 eo quod bonum sit uno modo : 
 malum 
 tamen potest contrariari malo , 
 eo quod esset habet multipliciter : 
 contingit enim uno modo percutere signum , 
 propter quod in hoc non est diuersitas 
 nec contrarietas : 
 sed contingit multipliciter deuiare ab ipso . 
 Quare in deuiationibus contrarietas esse potest , 
 ut si multum opponitur pauco , proiectio ultra signum contrariatur proiectioni citra : et proiectio in dextrum proiectioni in sinistrum . 
 Sic etiam in proposito , 
 principatus rectus non contrariatur recto principatui : 
 sed peruersus peruerso . 
 Una ergo tyrannis potest contrariari alii , 
 et corrumpere ipsam ; 
 ut tyrannis populi contrariatur tyrannidi monarchiae : 
 et una monarchia tyrannica contrariatur alii . 
 Cum enim aliquis monarcha vel aliquis unus Princeps tyrannizet in populum , 
 gens illa oppressa non valens sustinere tyrannidem Principis , 
 insurgit 
 et tyrannizat in ipsum , 
 eum perimens vel expellens . Totus ergo populus 
 efficitur 
 quasi unus tyrannus contra Principem , 
 et tyrannis populi corrumpit tyrannidem monarchiam . Sic 
 etiam una tyrannis monarchia corrumpit aliam : 
 quia multotiens unus monarcha tyrannus insurgit in alium , 
 ut obtineat principatum eius . 
 Debent ergo cauere Reges et Principes 
 ne tyranizent , 
 cum tot modis dissoluatur tyrannicus principatus . 
 Tertio dissoluitur tyrannis non solum propter seipsam 
 vel propter tyrannidem aliam , 
 sed etiam propter regnum . 
 Nam non solum malum contrariatur malo , 
 sed etiam bonum malo contrariatur : 
 non solum enim tyrannus tyranno obuiat , 
 sed etiam et Rex 
 ( si viderit expedire ) tyranno se opponit . Tot ergo discriminibus oppositus est tyrannus , 
 et tot modis habet dissolui eius principatus . Regium autem dominium non tot periculis exponitur , 
 nec tot modis habet dissolui . 
 Nam licet tyrannus satagat pro viribus verum regem opprimere , 
 nullus tamen verus Rex vero Regi se opponit : 
 nam nullus bonus et virtuosus insequitur alios bonos et virtuosos , 
 sed eos pro posse saluat 
 et promouet : 
 eo enim ipso quod aliquis bonis 
 et virtuosis se opponeret , deficeret esse bonus et virtuosus . 
 Decet ergo regiam maiestatem summo studio cauere tyrannidem , 
 ne praedictis periculis exponatur . 
