Philosophus 4 Ethicorum mediocriter 
 se ingerentem honoribus , 
 non appellat magnanimum , 
 sed temperatum . 
 Cum igitur habere temperantiam in honoribus , 
 sit idem , 
 quod habere humilitatem : 
 virtus illa , 
 quae moderationem animi , 
 et quandam humilitatem animi importat , 
 quam Philosophus appellat honoris amatiuam , 
 quia tendit in mediocres honores , 
 quaedam humilitas dici potest . 
 Sed si sic dicimus , 
 quaedam dubietates insurgunt . 
 Nam omnis magnanimus est honoris amatiuus , 
 sicut omnis magnificus est liberalis : 
 quare 
 si honoris amatiua esset quaedam humilitas , 
 omnis magnanimus esset humilis : quod videtur esse oppositum in obiecto , quia humilis alios reueretur , 
 magnanimus vero 
 ( ut dicitur 4 Ethicorum ) alios despicit . 
 Sciendum igitur quod nisi omnis magnanimus esset humilis , 
 non dedissemus principibus congruum documentum , 
 quia docuissemus eos esse sine virtutibus , 
 cum absque humilitate virtutes haberi non possint . 
 Ad plenam igitur declarationem veritatis ostendendum est , 
 quod sine humilitate nullus potest esse magnanimus . Magnanimitas autem , et humilitas , et huiusmodi virtutes morales , 
 esse habent circa animi passiones . In tantum enim dictae virtutes sunt 
 bonum 
 secundum rationem , 
 quia moderant passiones nostras , 
 ne deuiemus a bono rationis . Sed quod passiones deuiare nos faciant 
 a bono 
 secundum rationem 
 ( ut supra dicebatur ) dupliciter potest contingere . Primo , 
 prout passiones nos inclinant 
 ad ea quae ratio vetat . Secundo , 
 prout nos retrahit ab eo quod ratio dictat . 
 Quare cum passiones nos inclinant ad aliquid contra rationem , indigemus virtute retrahente nos , 
 ut patet in temperantia , 
 per quam retrahimur a delectationibus sensibilibus . 
 Sed cum passiones nos retrahunt ab eo quod ratio dictat , 
 non indigemus virtute retrahente , 
 sed magis impellente , 
 ut patet in fortitudine , 
 quae magis nos impellit ad pericula bellica , 
 quam retrahat nos ab illis . 
 Cum ergo retrahere et impellere sint quodammodo opposita , 
 et formaliter differant , 
 aeque principaliter 
 et per se non est eadem virtus retrahens 
 et impellens : 
 nec est eadem virtus principaliter moderans passiones , et impellens nos ab eo quod ratio vetat . Inde est ergo 
 quod si unum 
 et idem aliter 
 et aliter acceptum nos retrahit et impellit , 
 oportebit circa illud dare duas virtutes , 
 unam impellentem , 
 et aliam retrahentem . Videmus autem quod magnanimitas est circa magnos honores . Magnus autem honor est quodammodo magnum bonum . Magnum autem bonum , 
 ratione qua magnum est , 
 nos retrahit , 
 ne prosequamur illud , ratione difficultatis . Prout vero bonum est , 
 nos allicit , 
 ut tendamus in ipsum . Ergo circa magnos honores , 
 et circa magna bona dupliciter contingit peccare . Primo , 
 si ultra quam ratio dictet prosequamur ea inquantum bona sunt . Secundo , 
 si infra quam ratio dictet retrahamus nos ab illis , 
 eo quod ardua et difficilia sint . 
 Quare circa talia duplici virtute indigemus . Una impellente nos , 
 ne retrahamur propter difficultatem , 
 et haec est magnanimitas : 
 et alia retrahente nos , 
 ne ultra rationem tendamus in illa ratione bonitatis , 
 et haec est humilitas . 
 Omnino ergo magnanimus humilis est . 
 Nam cum impossibile sit esse magnanimum non existentem bonum , 
 ut probat Philosophus 4 Ethicâ€™ nullus autem bonus sit , 
 si ultra quam ratio dictet prosequatur honores , 
 de necessitate cum magnanimitas impellit nos in aliqua magna bona , 
 ne trahamur ratione difficultatis , 
 oportet quod ei sit annexa humilitas , 
 ne ultra quam ratio dictet tendat in ea ratione bonitatis , 
 aliter enim esset vitiosus . Tendere igitur in magnos honores , et ad magna bona , esse potest a magnanimitate , 
 et ab humilitate : 
 non tamen secundum rationem eandem . 
 Nam prout tendendo in illa bona non retrahimur ratione difficultatis , 
 sumus magnanimi : 
 sed prout ea non prosequimur ultra quam ratio dictat , 
 ratione bonitatis sumus humiles . 
 Differt ergo magnanimitas ab humilitate in duobus . Primo , 
 quia magnanimitas principaliter impellit : 
 et ex consequenti retrahit . Ideo magnanimus dicitur alios despicere , 
 non quod aliis vitiose iniurietur , 
 sed quia est tanti cordis , 
 et sic impellitur a virtute , 
 ut potius despiciat opera et verba hominum , quam velit propter ea desistere ab operibus virtuosis . 
 Humilitas autem e contrario principaliter retrahit : 
 ex consequenti impellit . Ideo humilis dicitur alios reuereri , 
 quia considerans proprios defectus , 
 in rebus licitis 
 et honestis alios reueretur . 
 Secundo differt haec ab illa , 
 quia magnanimitas principaliter moderat desperationem , 
 ne aliquis ratione difficultatis desperet , 
 ne tendat in opera magno honore digna . Humilitas vero principaliter moderat ipsam spem , 
 ne aliquis nimis sperans 
 de ipso bono , ultra rationem prosequatur magnos honores . 
 Erit igitur omnis magnanimus humilis modo 
 quo dictum est . 
 Et humilitas quodammodo est idem , 
 quod mediocris honoris amatiua : 
 quia ille dicitur humilis , 
 qui moderans spem ipsam ad adipiscendum honores magnos , 
 mediocriter tendit in honores illos . 
 Utrum autem humilitas 
 sit idem simpliciter quod diligere mediocres honores , 
 vel utrum sit idem simpliciter cum virtute illa quam Philosophus distinguens a magnanimitate appellat eam honoris amatiuam ? 
 Non est praesentis speculationis . 
 Sed si in Moralibus contingeret nos ulteriora componere , 
 ostendemus virtutem 
 de qua loquitur Philosophus , 
 non esse per omnem modum idem cum humilitate : 
 quia illa de qua Philosophus loquitur , 
 quae 
 ( ut dictum est ) tendit in mediocres honores , magis est in appetitu sensitiuo : 
 humilitas vero , 
 magis est in intellectiuo . 
