Dicebatur in praecedenti capitulo duas esse Iustitias , 
 unam generalem , 
 et aliam specialem . 
 Ad hoc autem ut regna subsistant 
 et pacifice maneant , 
 utraque Iustitia est necessaria . 
 Quod quidem absque Iustitia generali regna durare non possint , 
 duplici via inuestigare possumus . 
 Prima sumitur 
 ex parte ipsius Iustitiae generale . Secunda , 
 ex parte regni , 
 in quo debet talis Iustitia obseruari . 
 Prima via sic patet : 
 nam 
 ( ut in praecedenti capitulo dicebatur ) Legalis Iustitia est quodammodo omnis virtus . Habere enim huiusmodi Iustitiam , est implere legem . 
 Si ergo lex iubet omne bonum , et prohibet omne malum : 
 implere legem , 
 est esse perfecte virtuosum . 
 Ideo primo Magnorum moralium , 
 capitulo de Iustitia , dicitur , 
 quod legalis Iustitia est perfecta virtus . 
 ergo per locum ab opposito , 
 legalis Iniustitia est integra , et perfecta malitia . 
 In nullo ergo obseruare leges , 
 et ciues non participare in aliquo legalem Iustitiam , 
 est eos esse integre et perfecte malos . 
 Sed ( ut dicitur Ethic’ 4 cap’ de mansuetudine ) malum se ipsum destruit : 
 et 
 si integrum sit , 
 importabile fit . Importabilia igitur esset illud regnum , et durare non posset illa ciuitas , 
 cuius ciues integre essent mali , 
 et in nullo vellent implere legem , 
 nec vellent in aliquo participare legalem Iustitiam . 
 Ex parte igitur ipsius legalis Iustitiae , 
 quae est perfecta virtus , 
 cuius oppositum est perfecta malitia , 
 probari potest 
 quod absque legali Iustitia non valent regna subsistere . 
 Secunda via ad inuestigandum hoc idem sumitur ex parte ipsius regni . Regnum enim 
 et omnis politia est quidam ordo , 
 et quidam principatus . 
 Cum igitur ordo , 
 et 
 principatus sit ipsorum subditorum per respectum ad leges , 
 et ad Principem , cuius est leges ferre , 
 ut declarari habet in Politicis : 
 si ciues non participarent legalem Iustitiam , 
 non reseruaretur in eis ordo nec ad leges , 
 nec ad Principem . 
 Non ergo ulterius reseruaretur 
 in eis politia , 
 nec esset ulterius regnum . 
 Facile est ergo ostendere , 
 quod absque legali Iustitia regna durare non possunt . 
 Sed quod absque Iustitia speciali , 
 quae diuiditur in Iustitiam commutatiuam , 
 et distributiuam , 
 non subsistat regnum , 
 sic declarari potest . Quodlibet enim regnum , 
 et quaelibet congregatio assimilatur cuidam corpori naturali . Sicut enim videmus corpus animalis constare ex diuersis membris connexis , 
 et ordinatis ad se inuicem : 
 sic quodlibet regnum , 
 et quaelibet congregatio constat ex diuersis personis connexis , 
 et ordinatis ad unum aliquid . 
 Ut ergo liceat figuraliter loqui , 
 in membris eiusdem corporis est quodammodo duplex Iustitia , 
 commutatiua , 
 et distributiua . Iustitia enim propria sumpta , 
 non est 
 nisi ad alterum , 
 et non est nisi diuersarum personarum . 
 Metaphorice tamen , 
 et per quandam similitudinem , est Iustitia eiusdem ad se ipsum , et in membris eiusdem corporis possumus aliquo modo contemplari Iustitiam . Unius enim , 
 et eiusdem corporis membra habent ordinem ad se inuicem ; 
 et ordinantur ad unum aliquid , 
 ut ad cor , 
 a quo recipiunt motum , 
 et vitalem influentiam . 
 Ut ergo membra habent ordinem ad se inuicem , 
 est in eis quodammodo Iustitia commutatiua . 
 Sed ut ordinantur ad cor , 
 aliquo modo reseruatur in ipsis Iustitia distributiua . 
 Ex hoc enim inter aliquos commutatiua Iustitia ; 
 quia unus abundat in uno , 
 in quo alter deficit : 
 et deficit in alio , 
 in quo ille abundat . Ideo ut quilibet suae indigentiae prouideret , 
 inuenta fuit commutatiua Iustitia . Contingit enim aliquem abundare in pecunia , in qua alter deficit : 
 et deficere in frumento , 
 in quo ille abundat . Per commutatiuam ergo iustitiam huiusmodi superabundantia , 
 et defectus reducitur ad aequalitatem : 
 quia unus dat pecuniam 
 qua abundat , 
 et recipit frumentum quo indiget . Alter vero tribui frumentum 
 quo affluebat , 
 et suscipit pecuniam 
 qua caret . 
 Est igitur commutatiua Iustitia , 
 prout unus ordinat bona sua in utilitatem alterius , 
 et econuerso . 
 Hunc autem modo reperimus in membris eiusdem corporis . Oculus enim pollet acumine visus : 
 deficit tamen a potentia gressiua , 
 quia non potest pergere . Pes autem abundat ingressiua potentia : 
 deficit tamen in visione , 
 quia nihil videt . 
 Oculus igitur 
 secundum visionem in qua abundat , 
 subuenit indigentiae pedis , 
 quia dirigit ipsum . 
 Pes autem per potentiam gressiuam qua pollet , 
 subuenit indigentiae oculi , 
 quia portat eum . 
 Nisi igitur membra sic suae indigentiae subuenirent : 
 ut nisi manus purgaret oculum , 
 et oculus dirigeret manum : 
 et nisi pedes portarent caput , 
 et caput dirigeret pedes : 
 corpus naturale non posset subsistere . Sic 
 quia nullus homo sufficit sibi ad viuendum , 
 nisi ciues per commutatiuam Iustitiam sibi inuicem subuenirent : ut quod unus communicaret 
 alteri illud in quo superabundat , 
 et acciperet illud in quo deficit , 
 ciuitas durare non posset . 
 Sicut ergo in membris eiusdem corporis prout habent ordinem ad se inuicem , 
 et sibi inuicem suae indigentiae subueniunt , 
 est in eis quaedam commutatiua Iustitia , 
 sine qua corpus naturale durare non posset : 
 sic prout ciues eiusdem ciuitatis , 
 vel regni habent ordinem ad se inuicem , et sibi inuicem 
 secundum quandam commutationem suis indigentiis satisfaciunt , 
 est in eis commutatiua Iustitia , 
 sine qua ciuitas , 
 vel regnum non posset subsistere . Secundo in membris est quaedam distributiua Iustitia , 
 prout habent ordinem ad ipsum cor . 
 Nam cor singulis membris 
 secundum suam proportionem , 
 et dignitatem influit eis spiritum vitalem , 
 et motum : 
 ita quod principium vitae , 
 et principium mouendi est in corde , 
 sicut forte principium sentiendi est in cerebro . Sic et in ciuibus est distributiua Iustitia , 
 prout ordinantur ad unum aliquid , 
 ut ad Regem , 
 vel ad ducem , 
 qui 
 secundum eorum virtutem , 
 et dignitatem 
 debet eis honores , 
 et bona tribuere . Sicut ergo corpus naturale 
 non subsisteret , 
 nisi in eo reseruaretur quaedam distributiua Iustitia , 
 ut quod cor membris debite influere : 
 sic regnum vel ciuitas non potest subsistere , 
 nisi reseruetur in ea distributiua iustitia , 
 ut quod Rex siue Princeps debite honores , 
 et bona distribuat . 
 Est autem diligenter notandum , 
 quod sicut non quaelibet inaequalitas tollit vitam corporis naturalis , 
 tamen quaelibet inaequalitas aegrotat , 
 et infirmat ipsum : sic non quaelibet Iniustitia corrumpit totaliter regnum , 
 et politiam , 
 tamen per quamlibet Iniustitiam regnum , 
 et politia infirmatur , 
 et disponitur ad corruptionem . Patet igitur 
 quod prout ciues habent ordinem ad se inuicem , est in eis Iustitia commutatiua . 
 Prout vero habent ordinem ad Regem , 
 vel ad Principem , 
 reseruatur in eis Iustitia distributiua . 
 Prout vero adimplent leges , 
 est in illis Iustitia legalis . 
 Quocunque tamen modo sumatur Iustitia , 
 sine ea ciuitas vel regnum durare non potest . 
 Bene ergo dictum est , 
 quod dicitur 1 Magnorum moralium , 
 cap’ de iustitia , 
 quod iustum est quoddam proportionabile , et continet urbanitates . Nam sicut anima continet corpus , 
 quia recedente ea , 
 corpus dissoluitur , 
 et marcescit : 
 sic iustitia continet urbanitates idest ciuitates , 
 et regna , quia sine ea dissoluitur ciuitas , 
 et non possunt regna subsistere . 
 Valde igitur iniuriatur regno et regi , 
 qui Iustitiam non obseruet . 
 Si igitur Iustitia est tantum bonum Regis , et regni , 
 summo opere Rex studere debet , 
 ut in suo Regno , 
 seruetur Iustitia , 
 non solum iis , 
 qui in regno nati sunt , 
 sed etiam peregrinis , 
 et aduenis . 
 Cuicumque enim negetur Iustitia , manifeste Regi et Regno infertur iniuria . 
