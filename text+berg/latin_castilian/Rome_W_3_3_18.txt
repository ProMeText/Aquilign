
                  
                  Contingit autem pluries, munitiones aliquas obsessas super lapides fortissimos esse
                     constructas, vel esse aquis circumdatas, vel habere profundissimas foueas, vel aliquo alio modo esse munitas:
                     ut per viculos et per subterraneas vias nunquam, vel valde de difficili obtineri possint. Euenit etiam
                     pluries ut si munitio obsessa per vias subterraneas capi possit, obsessi tamen prouidentes fossionem
                     impediunt eam, ne per ipsam fraudulenter et per insidias deuincantur. Quod quomodo fieri habeat, ostendemus
                     in sequentibus capitulis, ubi agetur de defensiua pugna. Cum enim tractabimus qualiter obsessi se defendere
                     debeant, declarabitur qualiter obsessi per cuniculos et alia machinamenta obsidentium debeant prouidere.
                     Quare si modus artis debet imitari naturam quae semper faciliori via res ad effectum producit: cum per
                     viculos non ita de facili munitiones impugnari possunt, sicut per machinas lapidarias, vel per aedificia
                     propulsa usque ad moenia castri, vel ciuitatis obsessae, oportet talibus uti argumentis ut habeatur
                     intentum.
                  Videndum est igitur, quot sunt genera machinarum lapidariarum, et quot sunt modi aedificiorum
                     per quae munitiones impugnantur. Machinae autem lapidariae quasi ad quatuor genera reducuntur.
                  Nam in omni tali machina est dare aliquid trahens et eleuans virgam machinae, ad quam
                     coniuncta est funda, qua lapides iaciuntur. Huiusmodi autem eleuatio virgae aliquando fit per contra pondus,
                     aliquando autem non sufficit contrapondus, sed ulterius cum funibus eleuatur virga machinae, qua eleuata
                     iaciuntur lapides.
                  Si ergoper solum contrapondus fit huiusmodi proiectio: contrapondus illud est vel ex fixum, vel est mobile, vel
                     est compositum ex utroque. Dicitur autem contrapondus esse fixum, quando in virga infixa est quaedam cassa
                     immobiliter adhaerens virgae plena lapidibus et arena, vel plena plumbo, vel aliquo alio graui corpore: quod
                     genus machinae veteres Trabutium vocare voluerunt. Inter ceteras autem machinas haec rectius proiicit, eo
                     quod contrapondus semper uniformiter trahat: ideo semper eodem modo impellit, cum hac enim machina quasi acus
                     percuti posset. Nam cum aliquod signum percutiendum est per ipsam, si nimis proiicit ad dextram, vel ad
                     sinistram vertenda est ad locum erga quod iaciendus est lapis. Si vero nimis alte proiicit, vel elonganda est
                     machina a signo, vel in funda eius apponendus est lapis grauior, quem non tantum eleuare poterit. Si vero
                     nimis ime vel nimis basse, appropinquanda est machina, vel alleuiandus est lapis. Semper enim ponderandi sunt
                     lapides ipsarum machinarum, si determinate proiiciendum fit ad aliquod certum signum.
                  Aliud genus machinarum habet contrapondus mobiliter adhaerens circa flagellum, vel circa
                     virgam ipsius machinae, vertens se circa huiusmodi virgam. Et hoc genus machinae Romani pugnatores
                     appellauerunt Biffam. Differt autem haec a Trabutio. Nam quia contrapondus mobiliter adhaeret virgae
                     machinae, licet plus trahat ratione motus, non tamen sic uniformiter trahit, ideo plus proiicit quam biffa,
                     non tamen ita recte et uniformiter percutit.
                  Est autem et tertium genus machinae, quod Tripantum nuncupant, habens utrumque contrapondus,
                     unum infixum virgae, et aliud mobiliter se vertens circa ipsam: hoc enim ratione ponderis infixi rectius
                     proiicit, quam Biffa: ratione vero ponderis mobiliter se vertentis longius emittit lapidem quam
                     Trabutium.
                  Quartum vero genusmachinae est, quod loco contraponderis habet funes, qui trahuntur per vires et manus hominum. Huiusmodi
                     enim machina non proiicit lapides ita magnos, sicut praedicta tria genera machinarum: tamen non oportet
                     tantum tempus apponere ad proportionandum huiusmodi machinam, sicut in machinis praefatis, ita quod pluries
                     et citius proiicit haec machina quam praedictae. Illae igitur qui obsidet castrum aut ciuitatem aliquam, si
                     vult eam impugnare per machinas lapidarias, diligenter considerare debet, utrum magis possit munitionem illam
                     impugnare proiiciendo rectius vel longius, vel medio modo inter utrunque vel etiam magis posset obsessos
                     offendere proiiciendo spissius et frequentius. Nam prout viderit expedire omnibus praedictis machinis, vel
                     omnibus praefatis modis proiiciendi, vel aliquibus sine aliqua praedictarum machinarum, castrum, vel
                     ciuitatem obsessam poterit impugnare. Si enim plena notitia habeatur de machinis, de quibus mentionem
                     fecimus, sufficienter scietur, quomodo per machinas lapidarias poterit quaelibet munitio impugnari. Nam omne
                     genus machinae lapidariae, vel est aliquod praedictorum, vel potest originem sumere ex praedictis.
                  Est etiam aduertendum quod die et nocte per lapidarias machinas impugnari possunt munitiones
                     obsessae. Tamen, ut videatur qualiter in nocte percutiunt lapides emissi a machinis, semper cum lapide
                     alligandus est ignis, vel ticio ignitus. Nam per ticionem ignitum lapidi alligatum apparere poterit qualiter
                     machina proiicit, et qualis siue quam ponderosus lapis est in funda machinae imponendus.
               