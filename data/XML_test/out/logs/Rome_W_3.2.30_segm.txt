Fuerunt enim aliqui de suo ingenio praesumentes , 
 dicentes Theologiam superfluere , 
 ex quo habemus physicas disciplinas , 
 in quibus determinatur de omni ente et superfluere legem Euangelicam 
 et diuinam , 
 ex quo habemus legem humanam 
 et naturalem , 
 quae videntur omnia vitia prohibere , 
 et omnes virtutes praecipere . 
 Sed quod praeter legem naturalem 
 et humanam fuerit expediens dare legem euangelicam 
 et diuinam , 
 triplici via possumus venari 
 secundum ea quae communiter a doctoribus traduntur . 
 Prima via sumitur ex parte punitionis peccatorum . Secunda ex parte cognitionis nostrae . 
 Tertia ex parte finis , siue 
 ex parte finalis boni , quod intendimus adipisci . 
 Prima via sic patet . 
 Nam ( ut supra dicebatur ) 
 lex humana non omnia peccata punit , 
 quod duplici de causa contingit . Prima est , 
 quia communiter populus non potest attingere punctalem formam viuendi , 
 ideo oportet aliqua peccata dissimulare 
 et non punire lege humana , 
 ad hoc ut possit durare principatus in populo : 
 non enim esset possibile aliquem diuturne principari , 
 si vellet omnia peccata punire , 
 et omnes transgressiones corrigere . Rursus 
 et si omnes transgressiones possent puniri a principante , 
 non tamen est possibile simpliciter omnia delicta puniri : 
 quia non omnia perueniunt ad notitiam Principis . 
 Immo aliqua sunt adeo occulta , 
 ut interiores concupiscentiae , 
 quae lege humana puniri non possunt . 
 Oportuit igitur praeter legem humanam dari aliquam legem , 
 ut nullum malum remaneret impunitum , 
 et nullum bonum irremuneratum . 
 Ad hoc autem faciendum non sufficit lex naturalis , 
 ut in prosequendo patebit : 
 oportuit igitur dare legem euangelicam et diuinam , 
 secundum quam prohiberentur tam delicta interiora 
 quam exteriora , 
 cuius transgressores 
 vel in hoc seculo , 
 vel in alio punirentur . 
 Ex hoc autem apparere potest , quomodo lex humana prohibet concupiscentias , et quomodo non prohibet , 
 sed prohibet manum 
 et non animum . 
 Dicebatur enim supra , 
 hoc declarandum esse . 
 Sciendum ergo quod si consideretur intentio legislatoris , 
 lege humana omnia peccata prohibentur , 
 vel prohiberi debent 
 non enim habet rectam intentionem Rex 
 vel quilibet : 
 alius legislator , 
 nisi intendat suos conciues facere quam virtuosiores potest . 
 Sed cum ad perfectam virtutem nullus inducatur 
 nisi intendat omnia peccata vitare : 
 si consideretur lex quantum 
 ad intentionem legislatoris , prohibet animum et concupiscentiam . Immo ut patet per Philosophum 2 Politicorum cum disputat contra Socratem , 
 secundum hunc modum magis prohibetur concupiscentia quam actus exterior , 
 eo quod actus exteriores 
 tunc maxime inducunt nos ad virtutem 
 si sint boni , 
 et ad vitium 
 si sint mali , 
 cum procedant ex interiori appetitu . 
 Sed si consideretur 
 lex humana non quantum ad intentionem legislatoris , 
 sed quantum ad punitionem , 
 sic dicitur non prohibere mentem 
 et animum , 
 eo quod talia delicta non puniat . Immo 
 secundum hunc modum non solum lex humana non prohibet interiores concupiscentias , 
 sed etiam non prohibet omnia exteriora delicta . 
 Nam legibus humanis aliquando dissimulantur minora mala 
 ut vitentur maiora : 
 ut permittuntur fornicationes simplices , et non puniuntur legibus humanis , 
 ut vitentur adulteria . 
 Secunda via ostendens necessariam esse legem euangelicam 
 et diuinam , 
 sumitur ex parte cognitionis nostrae , 
 et ex incertitudine iudicii nostri . 
 Nam de contingentibus particularibus , 
 et de agibilibus humanis adeo sunt diuersa iudicia hominum , 
 ut de eisdem 
 apud diuersas gentes diuersi sint leges , 
 secundum iudicium enim quorundam aliquid est iustum , 
 quod secundum aliorum iudicium est iniustum . 
 Quare cum in humanis iudiciis cadere possit dubieras et error , expediens fuit lex euangelica et diuina circa quam error esse non valet . Tertia via sumitur ex parte finalis boni , 
 quod intendimus adipisci . 
 Nam cum huiusmodi bonum sit 
 supra facultates nostrae naturae , 
 lex naturalis 
 et humana iuuantes nos ad consecutionem illius boni 
 quod possumus naturaliter adipisci , 
 non sufficiunt ad consequendum illud bonum supernaturale ; 
 ergo necessaria fuit lex euangelica et diuina , 
 per quam ordinamur 
 ad illud bonum . 
 Decet ergo reges et principes , 
 quos competit esse quasi semideos , et esse intellectum sine concupiscentia , 
 et esse formam viuendi , et regulam agibilium , 
 sic se habere ad legem diuinam , naturalem , et humanam : 
 ut sicut excedunt alios potentia et dignitate , 
 sic eos superent bonitate et virtute . 
