Philosophus 1 Politic’ vult , 
 quod ex duabus communitatibus , 
 videlicet , 
 ex communitate viri et uxoris , 
 domini et serui , 
 constat domus prima . 
 Dicit autem domum primam ex his duabus communitatibus constare : 
 quia saltem ad constitutionem domus hae duae communitates requiruntur . 
 Ex illis enim dicitur domus constare , 
 sine quibus congrue esse non potest . Quod vero sine viro et uxore , et domino et seruo , 
 domus ( 
 de qua hic loquimur ) congrue non possit existere , sic potest ostendi . 
 Nam domus 
 ( ut superius dicebatur , 
 et ut in prosequendo melius declarabitur ) 
 est quid naturale . 
 Maxime autem quid naturale esse videtur , 
 rerum generatio , et earum conseruatio . Cum enim generatio ( ut dicitur 2 Physicorum ) 
 sit via in naturam , 
 et cum res naturales per generationem propriam naturam accipiant , 
 bene dictum est quod Damascenus ait , 
 generationem esse quid naturale , 
 et esse opus naturae . 
 Rursus rerum conseruatio , 
 quid naturale est . 
 Nam frustra esset aliquid naturaliter generatum , 
 si non posset in esse conseruari . 
 Haec ergo duo naturae opera , 
 videlicet , rerum generatio , 
 et earum conseruatio , 
 non debent ab inuicem separari . 
 Nam non est separanda conseruatio a generatione : 
 quia haec illam praesupponit . 
 Nam cum generata non possint conseruari in esse nisi prius per generationem acceperint esse , 
 conseruatio rerum generatarum esse non potest 
 nisi ipsam earum generatio antecedat . 
 Sic etiam generatio a conseruatione separari non debet : 
 quia ( ut dicebatur ) frustra esset aliquid generatum , 
 si nullo modo posset in esse conseruari . 
 Hoc ergo modo hae duae communitates faciunt domum esse 
 quid naturale : 
 quia communitas viri et uxoris ordinatur ad generationem , communitas vero domini 
 et serui ad conseruationem . Quare si generatio et conseruatio est quid naturale , 
 oportet domum quid naturale esse . Amplius , 
 quia generatio et conseruatio ab inuicem separari non debent , 
 hae duae communitates videntur constituere domum primam : 
 quia sine eis domus congrue esse non valet . Quod autem communicatio viri 
 et uxoris sit propter generationem , 
 videre non habet dubium : 
 nam propter bonum prolis principaliter instituta est societas maris 
 et foeminae . 
 Sed quod communitas domini 
 et serui sit propter salutem 
 et conseruationem , 
 non videtur adeo manifestum . Sciendum ergo 
 quod si aliquis debite dominatur 
 et alius debite seruit , dominus saluatur propter seruum , 
 et seruus propter dominum , 
 ita quod idem expedit domino et seruo . 
 Expedit enim seruo , 
 ut seruiat domino : 
 et expedit domino , 
 ut seruiatur a seruo . 
 Nam ille proprie est dominus , 
 qui viget intellectu : 
 ille vero est proprie seruus 
 ( ut patet per Philosophus 1 Politic’ ) 
 qui deficiens intellectu , 
 pollet fortitudine corporali Seruus ergo , 
 quia seipsum nescit dirigere , 
 expedit ei ut obtemperet 
 et ut seruiat ei , 
 qui viget prudentia et intellectu , 
 ut consequatur salutem per eum , 
 et ut dirigatur per ipsum . Nam deficiens intellectu , 
 est quasi coecus , 
 et nescit qualiter sit eundum . 
 Qui ergo est huiusmodi , 
 quanto magis pollet viribus corporalibus , 
 tanto propter salutem propriam magis indiget dirigente . 
 Sicut enim caecus corporaliter , 
 nisi ( cum pergit ) 
 dirigatur ab aliquo , 
 de leui obuiat alicui offensiuo : 
 et quanto fortius pergit , 
 tanto magis indiget tali dirigente , 
 quia magis offendi potest . Sic quia naturaliter seruus pollet viribus , 
 et deficit scientia , 
 et cognitione : 
 si saluari debet , expedit ei ut obtemperet , et seruiat vigenti prudentia , et intellectu . Expedit ergo seruo , 
 ut seruiat domino : 
 sic ut expedit domino , 
 ut ei seruiatur a seruo : 
 nam naturaliter domini vigent prudentia , et intellectu . 
 Cum ergo vigentes intellectu , 
 et existentes apti mente , 
 ut plurimum habeant molles carnes , 
 et deficiant corporalibus viribus 
 ( iuxta illud Philosophi in 2 de Anima , 
 Molles carne aptos mente esse dicimus ) 
 expedit hominibus dispositis , 
 ut eis seruiatur ab aliis : 
 quia propter defectum fortitudinis corporalis , 
 in exequendo necessaria ad vitam , 
 sibi ipsis non possunt sufficere . 
 Quare si dominus saluatur propter seruum , 
 et seruus propter dominum , 
 bene dictum est quod superius dicebatur : 
 quia sicut ad constitutionem domus requiritur communitas viri 
 et uxoris propter generationem , 
 sic requiritur ibi communitas domini 
 et serui propter salutem 
 et propter conseruationem . 
 Hae ergo duae communitates , 
 quarum una deseruit generationi , 
 et alia conseruationi , 
 dicuntur facere primam domum : 
 quia sine eis domus congrue non potest existere . 
 Utrum autem communitas domini 
 et serui naturaliter instituta sit ad salutem 
 et in conseruationem , quam ex eo quod dominus saluatur propter seruum , 
 et seruus propter dominum , infra clarius ostendetur . Viso , quomodo saltem hae duae communitates requiruntur ad domum , 
 quia secundum Philosophum ex eis constare dicitur domus prima : 
 de leui videri potest , 
 quomodo ad constitutionem huius domus saltem requiruntur ibi tria genera personarum . 
 Videretur enim forte alicui , 
 quod cum domus prima constet 
 ex duabus communitatibus , 
 et quaelibet communitas requirat duas personas 
 uel duo genera personarum , 
 quod domus prima ratione duarum communitatum requirat quatuor genera personarum , 
 ita quod prima persona erit uir , 
 secunda uxor , 
 tertia dominus , 
 quarta seruus . 
 Sed uir , 
 et dominus non dicunt aliam , 
 et aliam personam . Ille enim idem , 
 qui est uir uxoris , 
 est dominus serui ; uel seruorum , 
 si in domo illa plures existant serui . 
 Tria ergo genera personarum , 
 uel aliquid loco eorum constituunt domum primam . Dicimus autem aliquid loco eorum , 
 quia non semper seruus concurrit ad constitutionem domus , 
 sed semper concurrit ibi aliquid loco serui , 
 ut vult Philosophus 1 Politic’ . 
 Nam ut ait , pauperes homines , 
 qui non possunt habere seruum 
 et ministrum rationalem , 
 est eis hos vel aliquod aliud animal pro seruo , et habent ministrum irrationalem ; 
 immo aliqui sunt ita pauperes , 
 qui non solum non possunt habere ministrum rationalem , 
 sed etiam habere non possunt ministrum animatum : 
 sed loco eius habent aliquid inanimatum ; 
 ut qui sunt adeo pauperes , 
 qui neque boues , 
 neque equos habere possunt tanquam ministros arantes et scindentes terram , 
 loco bonis vel equi habent ligonem quandam 
 vel aliquod aliud instrumentum : 
 ita quod nimis pauperibus ad scindendam terram , est pro instrumento 
 vel ministro ligo ; 
 quod aliis non sic pauperibus 
 ad huiusmodi officium faciendum obsequitur hos vel equus . Domus ergo prima dicitur constare ex tribus : 
 videlicet , ex viro , uxore , 
 seruo 
 vel aliquo loco serui . 
 Unde et Philosophus 1 Politicorum commendat Hesiodum , 
 dicentem domum constare ex tribus , 
 videlicet ex viro , 
 et muliere , et boue aratore . Posuit enim ibi bouem loco serui : 
 quia pauperes homines 
 ( ut idem Philosophus innuit ) loco serui habent bouem , 
 vel habent 
 aliquid aliud loco bonis . 
 Decet autem omnes ciues cognoscere partes , 
 ex quibus componitur domus : 
 quia eis ignoratis ignorabitur regimen ipsius domus ; 
 multo magis 
 tamen hoc decet Reges et Principes . 
 Quia ergo cognitio partium domus , 
 et scire quot genera personarum , 
 et quot communitates requiruntur ad domum : 
 secundum Philosophum 1 Politicorum , 
 non solum deseruit regimini domestico , 
 sed etiam regimini regni et ciuitatis ; 
 quia partes domus sunt partes ciuitatis , et regni . 
