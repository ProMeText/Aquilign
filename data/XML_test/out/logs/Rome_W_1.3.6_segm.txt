Secundum Philosophum in 4 Ethicorum circa mores , 
 singulares considerationes magis proficiunt . 
 Verum quia sunt nobis nota confusa magis , 
 ut dicitur 1 Physicorum , 
 deo in hoc primo de moribus Regum oportet pertransire uniuersaliter typo : 
 quia in secundo , 
 et maxime in tertio plus descendemus ad particulares circumstantias . 
 Expedit 
 tamen haec uniuersalia pertransire , 
 quia horum cognitio faciet 
 ad cognitionem sequentium . In tertio ergo libro magis particulariter tractabimus facta regni : 
 non tamen etiam in illo libro expediet penitus usque ad particularia descendere : 
 quia experti in curiis , et maxime Reges 
 et Principes propter eorum negociorum frequentiam , 
 satis particularia gesta nouerunt . 
 Quare si aliqua uniuersalia in morali negocio eis tradantur , 
 suffragante experientia quam habent de moralibus gestis , 
 sufficienter instrui poterunt in cognitione moralium . 
 His ergo praelibatis dicamus 
 quod sicut uniuersaliter et typo 
 instruximus Reges , 
 et Principes , 
 quomodo se habere debeant circa spem et desperationem quae respiciunt futurum bonum ; 
 sic 
 secundum eandem methodum eos instruere possumus , 
 quomodo se habere debeant contra timorem , 
 et audaciam , 
 quae respiciunt futurum malum . Videtur autem forte aliquibus Reges , 
 et Principes in nullo debere esse timidos , quia talia regiae maiestati derogare dicuntur . Multos autem sic incitantes Reges habere consueuerunt , 
 persuadentes eis 
 ut omnia audeant , 
 nihil caueant : 
 sed tales sunt adulatores , 
 non veridici : 
 docent enim Reges non esse fortes . 
 Nam qui omnia audent , 
 et nihil timent , 
 ut dicitur 1 Magnorum moralium , 
 non est fortis , 
 sed satuus . Oportet ergo videre quo modo eos esse deceat timidos , 
 et audaces . Timor autem si moderatus sit , expediens est Regibus et Principibus . 
 Moderato enim timore omnes principantes timere debent , 
 ne aliquid insurgat in regno , 
 quod eius bonum statum deprauare possit . 
 Possumus autem 
 ( quantum ad praesens ) 
 duplici via inuestigare , 
 quod moderatus timor necessarius sit Regibus . 
 Prima via sumitur 
 ex parte consilii habendi . 
 Secunda ex parte operis fiendi . 
 Prima via sic patet : 
 nam , 
 ut dicitur 2 Rhetoric’ cap’ de timore , 
 Timor consiliatiuos facit , 
 ex eo , 
 quod aliquis ei timet , consiliatur , 
 quomodo possit effugere malum , 
 quod dubitat . 
 Cum ergo unum totum regnum absque magno consilio debite gubernari non possit , 
 expedit Principibus , et Regibus ut consiliatiui reddantur , habere aliquem moderatum timorem . Secundo hoc idem inuestigare possumus 
 ex parte operis fiendi . 
 Nam non sufficit solicitari circa consilia et iudicare 
 de consiliatis , 
 nisi consiliata , 
 et iudicata per opera , 
 debite 
 et diligenter exequamus . 
 Moderatus autem timor non solum consiliatiuos facit , 
 sed etiam agit ut opera diligentius operemur . 
 Nam si moderatus adsit timor , 
 diligentius agimus opera , 
 per quae fugere credimus timorem illum . Ostensum est ergo , 
 quod decet Reges , et Principes moderatum habere timorem . 
 Attamen immoderate timere nullo modo decet eos . Immoderatus enim timor quatuor habere videtur , 
 quae omnino derogant regno . 
 Nam timor immoderatus 
 primo reddit hominem immobilem , et contractum . 
 Secundo facit ipsum inconsiliatiuum . 
 Tertio facit eum tremulentum . 
 Quarto facit eum inoperatiuum . 
 Cum enim quis timet , calor ad interiora progreditur ; modum enim , 
 quem videmus in hominibus , 
 aspicere possumus in calore corporis naturalis . 
 Cum enim homines existentes in campis timent , 
 statim confugiunt ad castrum , 
 vel ad arcem : 
 sic cum quis timet , calor existens in exterioribus membris , statim confugit ad interiora ; propter quod homo confugit , in seipso contrahitur , et redditur immobilis . Quare si indecens est caput regni siue Regem esse immobilem et contractum , 
 indecens est ipsum timere timore immoderato . 
 Secundo hoc est indecens , 
 quia immoderatus timor facit hominem inconciliatiuum . 
 Cum enim quis immoderate timet , 
 totus obstupescit , 
 et est in agona ductus , 
 et ignorat 
 quid faciat , 
 propter quod non recordatur consiliari : 
 et si consilium ei detur , 
 propter obstupefactionem non apprehendit illud . 
 Quare si indecens est , 
 ut facta regni sine consilio gerantur , 
 et 
 ut Rex sit inconsiliatiuus ; indecens est ipsum timere immoderato timore . Tertio immoderatus timor reddit hominem tremulentum . 
 Nam propter timorem calore progrediente ad interiora , 
 exteriora membra frigida manent . Nerui ergo fiunt frigefacti , 
 et non valentes sustinere membra , 
 quare accidit ei tremor . 
 Ergo si inconueniens est Regem esse tremulentum , 
 qui debet esse virilis 
 et constans , 
 inconueniens est ipsum timere 
 immoderato timore . 
 Quarto 
 immoderatus timor reddit hominem inoperatiuum . 
 Nam homo propter timorem 
 immoderatum tremens 
 et obstupefactus immobilitatur , 
 et nescit 
 quid faciat . 
 Cum ergo totum regnum sit in Rege tanquam in mouente , 
 et quod portet imperium eius , 
 si Rex sit inoperatiuus , 
 et imperare non valeat propter immoderatum timorem , 
 toti regno praeiudicium gignitur : 
 quare si hoc est indecens , 
 non decet Regem immoderato timore timere . 
 Viso quomodo Reges se habere debeant ad timorem , 
 quia difficilius est reprimere timorem , 
 quam moderare audaciam , 
 ut dictum fuit supra Capitulo de fortitudine : 
 de facili videri potest , 
 quomodo se habere debeant ad audacias decet enim eos non habere audaciam immoderatam , sed moderatam . 
 Nam si audacia sit immoderata , homo plus praesumit quam debeat , 
 quod Regibus non expedit , 
 quia tunc periculo exponerent totum regnum . 
 Si vero quis nullam audaciam habeat , omnino est indecens : 
 quia tunc nihil aggreditur . 
 Moderate ergo se habere ad timorem , 
 et ad audaciam Regibus et Principibus omnino congruit . 
