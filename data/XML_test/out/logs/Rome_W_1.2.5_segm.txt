Enumerauimus supra duodecim virtutes : 
 sed non omnes illae duodecim sunt aequalis perfectionis , 
 nec sunt aeque principales . Consueuit enim apud Sanctos , 
 et etiam apud Philosophos distingui inter virtutes : 
 quia quaedam sunt Cardinales et principales , 
 quaedam vero annexae . Cardinales autem sunt quatuor , 
 videlicet , Prudentia , 
 Iustitia , 
 Fortitudo , 
 et Temperantia . Annexae autem et non principales sunt aliae octo , 
 de quibus supra fecimus mentionem . Has autem quatuor virtutes esse Cardinales et principales , triplici via inuestigare possumus . Prima via sumitur ex parte materiae , circa quam versantur . Secunda ex parte subiecti , 
 in quo existunt . 
 Tertia ex parte conditionum , 
 quae ad virtutes requiruntur . 
 Prima via sic patet : 
 nam omnis virtus , vel est circa rationes , 
 vel circa passiones , 
 vel circa operationes . 
 Cum enim contingat ratiocinari recte et non recte , 
 oportet dare virtutem aliquam , 
 quae sit recta ratio , 
 per quam de ipsis agibilibus rectas rationes faciamus . 
 Rursus cum contingat operari recte et non recte , 
 sic ut est dare virtutem , 
 per quam dirigimur in ratiocinando de agibilibus : 
 sic est dare virtutem , 
 per quam dirigimur in operanda ipsa agibilia . 
 Amplius quia contingit nos passionari recte 
 et non recte , 
 oportet dare virtutes aliquas , 
 per quas modificentur in ipsis passionibus . 
 Cum ergo passiones quaedam impellant nos ad malum , 
 ut passiones concupiscibiles , 
 quia proni sumus 
 ad agendum illa : quaedam vero retrahunt nos a bono , 
 ut passiones irascibiles : 
 circa passiones oportet dare virtutem aliquam , 
 ne passiones nos impellant ad id quod ratio vetat : 
 et oportet dare virtutem aliam , 
 ne passiones retrahant nos ab eo , quod ratio dictat . 
 Omnis ergo virtus , vel rectificat rationes , 
 vel aequat operationes , 
 vel modificat passiones , 
 ne nos impellant ad id quod ratio vetat : 
 vel modificat eas , 
 ne nos retrahant ab eo quod ratio dictat . 
 Et quia Prudentia principaliter rectificat rationes , 
 Iustitia principaliter aequat operationes , 
 Temperantia principaliter modificat passiones 
 ne nos impellant 
 ad id quod ratio vetat , 
 Fortitudo principaliter modificat eas 
 ne nos retrahant 
 ab eo quod ratio dictat : 
 ideo ratione materiae circa quam versantur huiusmodi virtutes , 
 dicuntur hae quatuor cardinales 
 et principales ; 
 quia sunt circa materiam illam , circa quam principaliter versatur humana vita . Secunda via ad inuestigandum has esse virtutes cardinales et principales , 
 sumi potest ex parte subiecti , 
 in quo existunt . Dictum est enim supra , 
 virtutes , 
 de quibus loquimur , 
 esse in quatuor potentiis animae , 
 videlicet , 
 in intellectu , 
 in voluntate , 
 in irascibili , 
 in concupiscibili : 
 cum ergo in intellectu practico principalior virtus sit prudentia , 
 in voluntate 
 ( loquendo de virtutibus acquisitis ) principalior sit Iustitia , 
 in irascibili vero principalior sit Fortitudo , 
 et in concupiscibili Temperantia : ideo haec quatuor virtutes , scilicet Prudentia , Iustitia , Fortitudo , et Temperantia , principales et cardinales esse dicuntur . 
 Tertia via sumitur 
 ex parte conditionum , 
 quae ad quamlibet uirtutem requiruntur . 
 Nam omnis actus , 
 si virtuosus esse debet , 
 oportet quod fiat prudenter , 
 iuste , 
 fortiter , 
 et temperate : 
 ideo hae quatuor uirtutes , 
 principales et cardinales esse dicuntur . 
 In aliis ergo uirtutibus potest esse aliqua principalitas , 
 sicut magnanimitas quandam principalitatem habet 
 super uirtutes alias , 
 quia secundum Philosophum 4 Ethicorum , 
 Magnanimitas uidetur esse ornatus quidam omnium aliarum uirtutum . Sic etiam et Magnificentia quandam principalitatem habet propter magnitudinem sumptuum , circa 
 quem uersatur . Habent ergo aliae uirtutes quandam principalitatem , 
 sed hae quatuor simpliciter principales , 
 et cardinales esse dicuntur : 
 quod quomodo sit , 
 in prosequendo de eis singulariter plenius ostendetur . 
 Si ergo hae quatuor sunt principales , 
 et cardinales respectu aliarum , 
 primo de his quatuor est dicendum . 
 Rursus 
 quia prudentia est principalior omnibus aliis , 
 cum sit directiua omnium aliarum , 
 et iustitia sit principalior quod fortitudo et temperantia , 
 cum iustitia sit circa commutationes rerum , 
 et circa distributiones bonorum , 
 et erga quae principaliter versatur vita nostra : 
 et quia fortitudo est principalior quam temperantia , 
 cum fortitudo magis ordinetur ad bonum gentis , 
 et ad bonum commune 
 quam ipsa temperantia : 
 ideo hic ordo est tenendus . 
 Primo dicemus quid est prudentia , 
 et quod decet Reges , 
 et Principes esse prudentes . 
 Secundo determinabimus de ipsa Iustitia , 
 ostendentes 
 quod decet Reges , et Principes esse iustos . 
 Deinde determinabimus de Fortitudine , et Temperantia , 
 declarantes 
 quod contingit Reges et Principes esse fortes et temperatos . 
 Consequenter vero tractabimus de Magnitudine , et Magnificentia , 
 et aliis uirtutibus , manifestantes , 
 quomodo decet Reges et Principes talibus uirtutibus esse perfectos . 
