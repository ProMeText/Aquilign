Quia maxime apparet Regis prudentia , 
 si suam familiam debito modo gubernet , 
 et si ei debite et ordinate necessaria tribuat : 
 et quia debita prouisio maxime videtur facere ad honoris statum , 
 ut instruantur Reges , 
 et Principes , 
 qualiter circa hoc se habeant honorifice et prudenter : 
 videndum est qualiter sunt exhibenda indumenta ministris . 
 Ad cuius euidentiam sciendum quod circa hoc ( quantum ad praesens spectat ) quinque sunt attendenda , 
 videlicet regis magnificentia , 
 uniformitas ministrantium , conditio personarum , consuetudo patriae , 
 et congruentia temporum . 
 Cum enim deceat Regem esse magnificum , 
 ut supra in primo libro diffusius probabatur , 
 decet ipsum erga suos ministros decenter 
 se habere in apparatu debito , 
 et in debitis indumentis . 
 Nam licet non ad inanem gloriam , 
 nec ad ostentationem talia sint fienda : 
 tamen ut Reges et Principes conseruent se in statu suo magnifico , 
 et ne a populis condemnantur , 
 decet eos magnifica facere , 
 ut probat Philosophus 7 Poli’ . Secundo circa vestitum consideranda est uniformitas ministrantium . 
 Nam 
 ut appareant ministri pertinere ad unum Principem siue ad unum dominantem , 
 reseruata condictione personarum , maxime debet attendi 
 ut uniformiter vestiantur : sunt enim in domibus Regum et Principum diuersi gradus personarum ; 
 omnes ergo illi , 
 qui in uno gradu esse cernuntur , 
 vel si non multum ad inuicem distant , 
 eodem modo sunt induendi , 
 ut ex conformitate indumentorum cognoscatur eos 
 esse unius Principis ministros . Tertio circa prouisionem indumentorum consideranda est conditio personarum . 
 Nam non omnes decet habere aequalia indumenta . 
 In tantis enim domibus non solum sunt laici , 
 sed etiam clerici : 
 et inter utrosque quidam superiores , 
 et quidam inferiores : 
 propter quod decet eos aliter 
 et aliter esse ordinatos . Sic enim videmus in ordine Uniuersi , quod cum totum uniuersum sit 
 quasi una domus summi Principis , 
 Dei scilicet , 
 ut plane innuit Philosophus 12 Meta’ 
 in hac domo non omnia gaudent aequali apparatu , 
 nec aequali pulchritudine , 
 sed considerata conditione rerum aliqua pollent maiori pulchritudine , 
 aliqua minori , 
 prout requirit ordo 
 et iustitia Uniuersi , 
 in quo declaratur conditoris mirabilis sapientia . 
 Quare in domibus Regum et Principum , 
 quarum quaelibet propter varietatem ministrantium 
 et officiorum 
 quasi quoddam uniuersum dici potest , 
 non omnes ministrantes aequae pulchro apparatu , 
 nec aeque pulchris indumentis gaudere debent , 
 sed considerata conditione personarum sic 
 secundum suum statum cuilibet sunt talia tribuenda , 
 ut in hoc appareat prouidentia 
 et industria principantis . 
 Quarto circa hoc consideranda est consuetudo patriae . 
 Nam omne inconsuetum videtur 
 quasi turpe et inordinatum : 
 quae enim a pueritia soliti sumus videre , 
 nimis afficimur ad illa . 
 Ideo dicitur circa finem 7 Polit’ quod semper prima magis amamus . Videmus enim communiter homines adeo affici ad patrias consuetudines , et ad conuersationes regionis propriae , 
 ut etiam si peiores 
 et turpiores sint , eas pulchiores 
 et meliores iudicant . In indumentis igitur , 
 et in omnibus conuersationibus aliquid dandum est consuetudini regionum , nisi consuetudines 
 illae sint penitus corruptelae . 
 Quinto circa hoc considerandum occurrit congruentia temporum . 
 Nam cum haec inferiora corpora per super caelestia regantur prout variantur tempora , 
 et prout diuersificatur conditio caelestis : 
 potus , cibi , 
 et indumenta 
 et caetera talia deseruientia ad indigentiam vitae , 
 sunt varianda . 
