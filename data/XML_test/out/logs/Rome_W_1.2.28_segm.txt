Ut postulat praesens negocium , 
 sufficienter diximus de virtutibus respicientibus bona 
 secundum se , 
 et de respicientibus exteriora mala . 
 Restat dicere 
 de virtutibus respicientibus bona exteriora , 
 ut communicamus cum aliis . Communicamus autem cum aliis , verbis , et operibus . Verba autem , 
 et opera , 
 in quibus communicamus , 
 ad tria nobis deseruiunt , 
 videlicet , 
 ad amicabilitatem , ad veritatem , et ad iocosas delectationes . 
 Nam prout verbis , et operibus debite conuersamur cum aliis , honorando eos , 
 et recipiendo ipsos 
 ut debemus , sumus amicabiles , 
 et affabiles . Nihil est ergo aliud amicabilitas , 
 siue affabilitas , 
 de qua hic determinare intendimus , 
 nisi recte conuersari cum hominibus , 
 et ordinare opera , 
 et verba nostra ad debitam conuersationem . Secundo , verba , 
 et opera nostra deseruiunt nobis ad veritatem : 
 quia per ea iudicamur quales sumus . 
 Veritas enim , 
 de qua hic determinare intendimus , 
 non est aliud nisi quod homo non sit iactator , 
 quod de se verbis aut factis maiora ostendat quam sint , 
 nec sit irrisor et despector aliorum , 
 ut operibus aut verbis , ultra quam ratio dictet , se contemptibilem ostendat : 
 sed sit apertus , 
 et verax , 
 et talem se ostendat , qualis est . Tertio , verba et opera ordinari possunt ad iocosas delectationes , 
 ut homo sit debite iocundus . Igitur 
 ( ut supra dicebatur ) 
 circa verba et opera , 
 in quibus cum aliis communicamus , 
 habet esse triplex virtus , 
 videlicet , amicabilitas , 
 quae alio nomine affabilitas dici potest : 
 veritas , 
 quae apertio nuncupatur : et debita iocunditas , 
 quam eutrapeliam vocat . Communicando igitur cum aliis , 
 si bene conuersari volumus , 
 debemus esse debite iocundi , veraces , 
 et amicabiles , de quibus omnibus est dicendum . 
 Sed primo de amicabilitate . 
 Videmus enim quod conuersando cum aliis , 
 aliqui superabundant , 
 quia se ostendunt nimis amicabiles , 
 cuiusmodi sunt blanditores 
 et placidi . 
 Hi enim adeo se ostendunt communicabiles et sociales , 
 ut nullum contristari velint ; 
 sed omnia dicta et facta aliorum laudant . Aliqui vero econtrario , 
 ab hac conuersatione nimis deficiunt . Sunt enim discoli , 
 et agrestes , non valentes cum aliis conuersari . Uterque autem a recta ratione deficiunt , 
 quia nec quis se debet tantum aliis ostendere socialem , 
 ut videatur placidus , 
 et blanditor : nec se debet tantum a societate subtrahere , 
 ut uideatur discolus , 
 et litigiosus . 
 Cum igitur uirtus 
 sit 
 quid medium inter superfluum 
 et diminutum , 
 in conuersatione hominum , 
 circa quam contingit abundare et deficere , 
 oportet dare uirtutem aliquam reprimentem superabundantias , 
 et moderantem defectus . 
 Huiusmodi autem , amicabilitas , 
 siue affabilitas est . 
 Nihil enim est aliud affabilitas 
 ut est uirtus , 
 quam medio modo se habere in conuersatione hominum : 
 ut non superabundemus in huiusmodi conuersatione quod faciunt adulatores : 
 nec deficiamus , quod faciunt litigiosi , 
 et discoli . Viso 
 quid est amicabilitas , ut hic de ea loquimur , 
 quia est uirtus reprimens litigia , 
 et moderans blanditias , 
 ut potest haberi ex Philosopho 2 
 et 4 Ethicorum , 
 de leui apparere potest circa quae habet esse : 
 quia est circa opera , et uerba , 
 ut ordinantur ad debitam conuersationem in uita . 
 Si enim homo est naturaliter animal sociale , 
 ut probari habet 1 Politicorum , oportet circa uerba , et opera , 
 in quibus communicat cum aliis , 
 dare uirtutem aliquam , 
 per quam debite conseruetur . 
 Quare cum recta ratio dictet , 
 quod 
 secundum diuersitatem personarum diuersimode sit conuersandum : licet omnes homines uolentes viuere politice debeant esse amicabiles 
 et affabiles , 
 non tamen omnes eodem modo amicabiles debent esse . 
 Nam quia nimia familiaritas contemptum parit , 
 Reges et Principes , 
 ut in reuerentia habeantur , 
 et ne dignitas regia vilescat , 
 maturius se habere debent , 
 quam alii . 
 Unde Philosophus 5 Politicorum dando cautelas Regum et Principum , ait , 
 quod decet Reges et Principes apparere personas reuerendas , 
 ne contemptibiles habeantur . Sicut enim in sumptione et in aliis recta ratio dictat , 
 ut secundum diuersitatem personarum diuersimode fiat : 
 quia aliquis cibus esset multus infirmo , 
 qui esset modicus sano : 
 sic in conuersatione hominum . 
 Aliqua enim familiaritas reputatur regi ad virtutem , 
 et dicitur 
 ex hoc amicabilis esse : 
 quia si aliqua una communis persona non plus de familiaritate participaret , 
 reputaretur ei ad vitium , 
 non ad virtutem : 
 et non diceretur amicabilis , 
 sed syluestris . 
