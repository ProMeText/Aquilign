Narrare autem possumus decem quae debet operari bonus Rex , 
 et quae Tyrannus se facere simulat . 
 Illa enim decem licet aliquo modo in uniuersali contineantur in dictis , 
 tamen quia ( ut pluries dictum est ) 
 circa morale negocium uniuersales sermones proficiunt minus , 
 ideo bene se habet illa decem narrare per singula . 
 Est autem primum quod spectat ad verum Regem facere , 
 ut maxime procuret bona communia , et regni redditus studeat expendere in bonum commune , 
 vel in bonum regni : 
 tyranni vero hoc simulant facere , 
 non tamen faciunt : 
 sed 
 ( 
 ut ait Philosophus ) eos tribuunt meretricibus , 
 et adulatoribus , 
 et aliis personis inutilibus . 
 Secundo spectat ad rectum rectorem regni non solum redditus 
 et oblationes ordinare in bonum commune regni , 
 sed etiam bona communia 
 et iura regni debet maxime custodire et obseruare . Quod tyranni licet se facere simulant , 
 non tamen faciunt , 
 immo bona aliorum rapiunt , 
 et iura regni non obseruant . 
 Tertio decet Regem , 
 et Principem non ostendere se nimis terribilem et seuerum , 
 nec decet se nimis familiarem exhibere , 
 sed apparere debet persona grauius 
 et reuerenda , quod congrue sine virtute fieri non potest : ideo verus Rex vere virtuosus existit : 
 tyrannus autem non est , 
 sed esse se simulat . 
 Quarto spectat ad Regem , 
 nullum subditorum contemnere , 
 nulli iniuriari , 
 nec in filiabus , 
 nec in uxoribus , 
 nec in persona , 
 nec in aliquibus aliis : 
 et si contingeret aliquem ex regno fore facere , 
 non propter contumeliam 
 vel propter aliquam libidinosam voluntatem explendam , 
 sed propter bonum commune et iustitiae ipsum punire debet . 
 Hoc autem tyranni non faciunt , 
 sed quia ipsi intendunt bonum pecuniosum et delectabile , iniuriantur ciuibus in uxoribus , 
 et in filiabus , et rapiunt eorum bona . 
 Quinto decet Reges et Principes non solum habere familiares , 
 et diligere nobiles , 
 et barones , 
 et alios 
 per quos bonus status regni conseruari potest , 
 sed etiam 
 ut ait Philosophus in Polit’ inducere debent uxores proprias 
 ut sint familiares et beniuolae uxoribus praedictorum : 
 nam mulieres valde inclinant viros ad voluntates proprias , 
 eo quod quilibet valde inclinatur 
 ut nolit proprias delicias contristare . 
 Quare si uxores nobilium 
 et aliorum per quos bonus status regni conseruari habet , 
 viderent se contemni ab uxore Regis aut Principis , inducerent viros 
 ut seditiones mouerent in regno aut principatu ; 
 sic ergo gerere se debet 
 bonus rector regni aut ciuitatis . 
 Tyrannus autem non sic se habet , 
 sed corde elatus alios contemnit : 
 propter quod nec ipse nec personae sibi coniunctae aliis sunt beniuolae . 
 Ea igitur quae habet verus Rex , licet simulate illa videatur habere Tyrannus , 
 inquantum tamen huiusmodi est 
 secundum veritatem caret illis . 
 Sexto decet verum Regem esse moderatum in cibis , et venereis , 
 ne a subditis habeatur in contemptu : 
 nam 
 ut dicitur 5 Polit’ non contemnitur qui est sobrius , 
 sed qui ebrius . Tyranni autem hoc non faciunt : 
 nam cum non intendant 
 nisi commodum proprium 
 ut bonum pecuniosum 
 et delectabile , 
 quia maxima delectatio sensibilis est in cibis 
 et venereis , 
 tyranni absque fraeno fruuntur voluptatibus illis . 
 Immo ( quod peius est ) 
 ut narrat Philosophus 5 Politic’ multi tyrannorum non solum temperati non sunt , 
 sed nolunt videri temperati esse . Existimant autem reputari ab hominibus felices , 
 si singulis diebus aspiciantur esse in commessationibus , 
 et ebrietatibus , 
 et in conuiuiis affluentibus : 
 non 
 tamen sic se habere deberent . Dato enim quod temperamento carerent 
 ne contemnantur a populis , non deberent suam intemperantiam ostendere : 
 laudatur enim sobrietas et temperantia , 
 vituperatur autem auaritia et gulositas . Septimo decet verum Regem ornare 
 et munire ciuitates 
 et castra existentia in regno , 
 ut appareat magis esse procurator communis boni , 
 quam tyrannus quaerens utilitatem propriam . Octauo decet 
 verum Regem 
 ( ut ait Philosophus ) sapientes et bonos , 
 etiam extraneos adeo honorare , 
 ut putetur non sic honoratos esse a ciuibus propriis , 
 si inter ipsos existerent , 
 quod tyranni non faciunt : 
 nam sapientes et bonos , 
 ut infra patebit , 
 non honorant , 
 sed perimunt . Nono decet verum Regem per usurpationem 
 et iniustitiam non dilatare suum dominium . 
 Nam ut dicitur Polit’ durabilius est regnare super paucos , 
 quam super multos . 
 Quod maxime verum est 
 si huiusmodi multitudo ciuilis potentiae acquisita sit per usurpationem 
 et iniustitiam . Recitat autem Philosophus 5 Polit’ 
 quod cum quidam Rex partem sui regni dimisisset , 
 quia eam forte iniuste tenebat : 
 increpatus ab uxore dicente , 
 quod verecundari deberet , 
 quia minus regnum dimitteret filiis , 
 quam accepisset a patre , 
 respondit Rex ille , 
 quod si dimittebat eis minus in quantitate regnum , dimittebat 
 tamen maius et diuturnius tempore . Tyranni autem hoc non faciunt ; 
 nam licet semper se simulent iuste agere , 
 tamen in multis suum 
 dominium iniuste ampliant , 
 et aliorum haereditates 
 sine ratione usurpant . Decimo 
 et ultimo decet veros reges bene se habere circa diuina . 
 Populus enim ( ut recitat Philosophus ) 
 omnino est subiectus Regi 
 quem credit esse deicolam , 
 et habere amicum Deum : 
 existimat enim talem semper iuste agere , 
 et nihil iniquum exercere . Possumus tamen ad hoc aliam meliorem rationem adducere dicentes 
 quod si Rex habeat amicum Deum diuina prouidentia 
 cui omnia sunt nota , et eius potentia cui nihil potest resistere , 
 continget eum 
 ut expedit suae saluti semper in suis actibus prosperari . 
 Immo propter sanctitatem regis , 
 multotiens Deus multa bona confert existentibus in ipso regno . 
 Ultimo autem diximus 
 quod decet regiam maiestatem bene se habere circa diuina : 
 quia hoc debet esse finis 
 et complementum aliorum , 
 ad hoc enim sunt singula ordinanda . 
 Verus ergo Rex 
 secundum veritatem bene se habet erga diuina ; tyrannus vero non talis est , 
 sed simulat se talem esse . 
