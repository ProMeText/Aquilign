
                  
                  Postquam diximus de bello campestri, et determinauimus de bello obsessiuo, docentes ipsos
                     obsidentes munitiones et castra qualiter debeant ea obsidere, et debellare. In parte ista determinare volumus
                     de bello defensiuo: ut postquam docuimus obsidentes qualiter debeant inuadere obsessos, volumus docere ipsos
                     obsessos qualiter se debeant defendere ab obsidentibus. Primum autem quod maxime facit ne obsessa ciuitas
                     deuincatur ab obsidentibus, et maxime facit ut obsessi faciliter possint defendere munitionem aliquam, est
                     scire, qualiter aedificanda sunt castra, et ciuitates, et munitiones ceterae, ne faciliterimpugnentur. Sunt autem quinque in huiusmodi aedificatione consideranda: per quae munitiones fortiores
                     existunt, et difficiliores ad capiendum. Primo quidem fortificantur munitiones, et sunt difficiliores ad
                     bellandum ex natura loci. Secundo ex angularitate murorum. Tertio ex terratis. Quarto ex propugnaculis.
                     Quinto ex fessatis.
                  Ex natura quidem loci, urbs et munitiones fortiores existunt si editae sint in praeruptis
                     rupibus, vel in locis eminentibus et inaccessibilibus: aut si mare sit circa eas, vel paludes, aut flumina
                     circumdant ipsas. A principio igitur quando aedificandae sunt munitiones, defendendae ab exteriori pugna, et
                     ab obsidentibus, consideranda est natura loci, ut in tali loco aedificentur, quod ex ipso situ fortiores
                     existant. Vel si non vacat munitiones de nouo aedificare, et aliqui timentes iram dominorum, aut Domini
                     metuentes furorum populi, volunt se tueri in munitione aliqua: si adsit facultas quaerenda est munitio talis,
                     quae ex ipsa natura loci fortior existat, et difficilior ad impugnandum.
                  Secundo urbes et munitiones sunt difficiliores ad impugnandum ex angularitate murorum. Nam si
                     munitio muros habeat angulares, si contingat obsidentes ad muros accedere ut munitionem deuincant, obsessi
                     facilius se tuentur ab illis, et leuius offendunt obsidentes. Nam propter angularitatem murorum non solum ex
                     parte anteriori, sed etiam a tergo, et quasi ex parte posteriori percuriunt impugnantes munitionem illam.
                     Fiendi itaque sunt muri angulares, ut munitio faciliter defendi possit.
                  Tertium, quod reddit munitionem difficiliorem ad capiendum, dicuntur esse terrata, vel muri ex
                     terra facti. Nam in munitione fienda non solum est quaerenda bonitas situs, et angularitas murorum, sed circa
                     munitionem illam adificandi sunt duo muri aliqualiter distantes: et intra spatium, quod inter illos duos
                     muros includitur, ponenda est terra, quae fodienda est de fossis, quae fiendae sunt circa munitionem
                        illam,vel est aliunde terra apportanda, et ponenda in illo spatio intermedio. Est etiam huiusmodi terra inter
                     tale spatium posita ita densanda, quod ad inuicem conglutinetur, et efficiatur quasi murus. Contingit etiam
                     turres ex terra facere, si bene condensetur: propter quod non est inconueniens construere huiusmodi muros ex
                     terra depressata; valet quidem constitutio talium murorum ad defendendam munitionem, ne deuincatur per
                     machinas lapidarias. Nam dato quod per huiusmodi machinas totus murus exterior rueret, murus constitutus ex
                     terra quasi absque laesione susciperet ictus machinarum: quia cum lapis eiectus a machina perueniret ad
                     huiusmodi murum, propter mollitiem eius cederet terra, et reciperet lapidem illum quasi ac si esset sic
                     fabricatus. Expertum est enim muros ex terra densata constitutos minus laedi a machinis lapidariis, quam muri
                     alii; debet quidem talis murus ex terra factus esse grossus, quia tunc quasi absque laesione suscipiet
                     lapides emissos a machinis.
                  Quartum autem quod facit munitiones fortiores sunt turres, et propugnacula. Nam in ipsis muris
                     construendae sunt turres, et propugnacula, ut munitio leuius defendi possit. Maxime autem ante portam
                     quamlibet ipsius munitionis, de qua timetur, ne ad eam accendant obsidentes, fiendae sunt turres, et
                     propugnacula: et ante huiusmodi portam ponenda est cataracta pendens annulis ferreis undique etiam ferrata,
                     prohibens ingressum hostium, et incendium ignis. Nam si obsidentes vellent portas munitionis succendere,
                     cataracta quae est ante portam prohibebit eos. Rursus supra cataractam debet esse murus perforatus recipiens
                     ipsam, per quem locum poterunt proiici lapides, emitti poterit aqua ad extinguendum ignem, si contingeret
                     ipsum ab obsidentibus esse appositum.
                  Quintum quod facit munitiones magis inacessibiles, et fortiores: est latitudo, et profunditas
                     fossarum: quae (si adsit facultas) replendae sunt aquis. His ergo modis sunt munitiones difficilioresad capiendum. Ideo videndum est a principio ab his qui volunt munitiones defendere ab obsidentibus eas, ut
                     in munitionibus illis omnia haec vel plura ex istis concurrant ad hoc, quod facilius defendantur. 
               