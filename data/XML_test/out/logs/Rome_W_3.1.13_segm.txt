Dicebat Socrates semper eosdem debere esse Principes in ciuitate . 
 Loquebatur enim de principatu prout sumitur pro quolibet dominio , 
 vel pro quolibet magistratu , 
 siue pro qualibet praepositura . 
 Possumus autem triplici via ostendere , 
 quod non sit expediens ciuitati semper praeponere eosdem in eisdem magistratibus . Prima via sumitur 
 ex parte regiae maiestatis , 
 vel 
 cuiuscunque alterius 
 cuius est tales dignitates tribuere . 
 Secunda ex parte ipsorum praepositorum . 
 Tertia ex parte ciuium . Prima via sic patet . 
 Nam ut dicitur 5 Ethic’ principatus virum ostendit prius enim quam assumantur homines ad aliquam dignitatem , 
 non sic manifestatur eorum bonitas 
 et malitia . 
 Nam quia persona priuata non sic potest iniustificare , 
 ut publica et habens potestatem ; 
 et quia non tot oculi respiciunt personam priuatam quam publicam , 
 non scitur qualis sit vir , 
 donec est persona priuata non habens potestatem , 
 sicut cognoscitur 
 postquam ad aliquam praeposituram vel ad aliquem magistratum assumitur . 
 Quare cum deceat regia maiestatem 
 et uniuersaliter omnem ciuem , 
 cuius est magistratus et praeposituras distribuere , 
 cognoscere quales praeficiant praepositos 
 et magistros ; 
 si principatus 
 et magistratus 
 et uniuersaliter quaelibet praepositura virum ostendit 
 et manifestat , expedit tribuentem praeposituras 
 et magistratus super ciues prius experiri quales sint , 
 quos praefecit in praepositos vel magistros , 
 et postea experimento assumpto 
 debet 
 eos in dictis officiis affirmare , 
 vel ad maiora assumere prout ei videbitur melius expedire . 
 Secunda via ad inuestigandum hoc idem , 
 sumitur ex parte ipsorum praepositorum . 
 Nam multa mala 
 et multas iniustitias committerent praepositi ciuitatem , 
 si scirent se esse perpetuo tales , 
 a quibus cauerent 
 si considerarent se esse ab huiusmodi officio remouendos . 
 Tertia via sumitur ex parte ipsorum ciuium , 
 quibus huiusmodi praepositi praeponuntur . 
 Nam sicut medici non est consiliari de sanitate , 
 sed eius est intendere sanitatem tanquam finem : 
 sic cuius est ciuitatem ordinare , 
 non est consiliari de pace et de concordia ciuium . 
 Nam ut dicitur 3 Ethic’ 
 consilium non est de fine , 
 sed de iis quae sunt 
 ad finem pacem enim 
 et concordiam ciuium debet intendere rector ciuitatis tanquam finem . 
 Sic ergo disponenda est ciuitas , 
 ut conseruetur in pace , 
 et ut ibi seditiones non insurgant . 
 Mutare autem aliquando magistratus et principatus , et distribuere eos diuersis personis , 
 ut innuit Philosophus 2 Polit’ videtur facere ad quietum 
 et pacificum statum ciuium . 
 Nam si spretis aliis semper iidem in magistratibus et praeposituris praeficiantur , 
 alii videntes se esse despectos ad seditionem consurgunt , 
 et ciuitatem turbant . 
 Hanc autem tertiam rationem improbantem ordinationem Socraticam tangit Philosophus 2 Poli’ 
 cum ait . Socrates semper facit eosdem Principes , 
 quod est seditionis causa 
 apud nullam dignitatem possidentes : 
 videntes enim nullam dignitatem possidere , 
 si contingat eos esse viriles et animosos , 
 seditiones mouent . 
