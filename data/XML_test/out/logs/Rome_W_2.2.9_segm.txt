Philosophus circa finem 3 Ethicorum , 
 concupiscibilem siue sensualitatem assimilat puero , 
 et rationem assimilat paedagogo . 
 Sicut ergo concupiscibilis indiget ratione dirigente et regulante : 
 sic puer indiget magistro 
 et paedagogo . 
 Quare sicut ratio semper deprecatur ad optima , 
 ut in eodem tertio Ethicorum dicitur : 
 sic et magister puerorum semper debet eos 
 ad optima instigare . 
 Si igitur in doctrina puerorum finis intentus est , 
 instigatio ad optima ; 
 quia ex fine accipienda est ratio omnium aliorum , 
 talis quaerendus est magister , 
 qui possit iuuenes sibi commissos ad optima inducere . Optimum autem 
 et bonum , ad quod inducendi sunt iuuenes , 
 est duplex : 
 scientia scilicet , et mores . 
 Ad bonos autem mores inducitur dupliciter quis , 
 exemplo per bonitatem vitae , 
 et verbo per monitiones debitas . 
 Quantum ad praesens spectat , 
 Magister puerorum nobilium , 
 et maxime Regum et Principum , 
 tria in se habere debet . 
 Debet esse sciens in speculabilibus . Prudens in agibilibus . 
 Et bonus in vita . 
 Ad hoc autem quod sit sciens in speculabilibus , requiruntur tria . 
 Quod sit inuentiuus ex se . 
 Quod intelligat aliorum dicta . 
 Et tertio quod sit iudicatiuus tam de inuentis , 
 quam de iis quae ab aliis intellexit . Inuentiuus enim esse debet : 
 quia qui nullo modo scit aliqua inuenire , 
 sed solum nouit aliorum dicta referre , 
 magis est recitator , 
 quam doctor : 
 decet igitur ipsum esse inuentiuum . Secundo decet ipsum esse intelligentem 
 et perspicacem . 
 Nam sicut nullus bene et perfecte sibi sufficit in vita sed ad hoc quod habeamus sufficientiam in vita , 
 oportet nos in societate viuere , 
 ita ut per auxilia aliorum subueniatur nobis ad indigentiam vitae : 
 sic 
 et forte multo magis , 
 ut patet per Philosophum 2 Metaphysicae , nullus sibi sufficit in speculando , 
 sed semper posteriores Philosophi 
 ex dictis aliorum priorum 
 habuerunt iuuamenta 
 et auxilia . 
 Non ergo sufficit ad perfectionem scientiae 
 quod aliquis sit inuentiuus ex se , 
 sed quod sit perspicax et intelligens aliorum dicta . 
 Tertio oportet ipsum esse iudicatiuum : 
 nam perfectio scientiae potissime in iudicio consistit . 
 Non enim satis est aliorum dicta intelligere , 
 et de se multa inuenire , 
 nisi tam de intellectis quam de inuentis nouerit iudicare quae sunt tenenda , et quae respuenda . 
 Quantum ergo ad scientiam talis debet quaeri doctor , 
 qui sit inuentiuus ex se , intelligens alios , 
 et bene iudicatiuus 
 tam de inuentis quam de intellectis . 
 Nam et dato quod filii nobilium , 
 et maxime Regum , 
 et Principum nolint omnino ad profunditatem scientiae ingredi , 
 sed sufficiat eis aliqua de his cognoscere : 
 nihilominus tamen doctorem bene scientem debent inquirere , 
 eo quod doctrina prudentium facilis , 
 et qui clare intelligit , 
 clare loquitur . 
 Illa ergo modica 
 quae scire cupiunt , facilius , clarius , et rectius intelligent a sciente , 
 quam ab inscio . Viso qualis debet esse doctor , 
 et quomodo debet esse sciens 
 ut doceat in scientia : restat videre , 
 qualiter debet esse prudens in agibilibus ut instruat in bonis moribus . 
 Ad huiusmodi autem prudentiam describendam , 
 licet enumerare possemus 
 omnia illa octo 
 quae in primo libro de prudentia tetigimus , 
 sufficiat 
 tamen ad praesens quatuor 
 de illis enumerare . Doctor enim puerorum nobilium debet esse sic prudens in agibilibus , 
 ut sit memor , cautus , prouidus , 
 et circumspectus . 
 Debet enim esse memor , 
 recolendo praeterita . 
 Nam sicut volens rectificare virgam , 
 nunquam eam rectificare posset 
 nisi cognosceret 
 ex qua parte esset obliquata : 
 sic volens alios rectificare nunquam eos congrue rectificare posset 
 nisi haberet praeteritorum notitiam , 
 per quae cognosceret quomodo obliquata essent . 
 Decet igitur aliorum directorem memorem esse praeteritorum . 
 Secundo decet ipsum esse prouidum futurorum . 
 Nam sicut aliorum director debet cogitare praeterita , 
 ut sciat quomodo per tempora praeterita obliquati fuerint 
 qui ab eo sunt dirigendi : 
 sic debet prouidere futura , 
 ut adhibeat medicamenta 
 ad ea , 
 per quae in posterum facilius obliquari possint . 
 Tertio decet ipsum esse cautum , 
 quia ut in primo libro tetigimus , 
 sicut in cognoscendo et speculando est adhibenda cautela , 
 ne falsa admisceantur veris : 
 sic in agendis conuenit hominem esse cautum , 
 ne mala admisceantur bonis : 
 quaedam enim secundum se mala superficietenus considerata , 
 apparent bona : 
 sicut quaedam falsa apparent vera . 
 Quare sicut doctor est in speculabilibus , 
 sic decet esse diligentem et cautum , 
 ut proponat suis auditoribus vera sine admixtione falsorum . Sic qui vult iuuenes dirigere debet esse , 
 cautus proponens eis bona sine admixtione malorum . 
 Quarto huiusmodi doctor debet esse circumspectus , 
 vel expertus . Nam experti , 
 est particularia cognoscere : sic et huiusmodi doctor debet 
 cognoscere particulares conditiones illorum iuuenum , 
 quos debet dirigere . 
 Nam 
 secundum quod iuuenes habent alias , 
 et alias conditiones , 
 et sunt proni ad alia et ad alia : 
 sic sunt aliter 
 et aliter instruendi . 
 Talis ergo debet esse doctor iuuenum , 
 ut eos per debitos sermones , 
 et per debitas monitiones inducat ad bonum . 
 Verum 
 quia ad bonum quis inducitur non solum monitionibus 
 vel correctionibus , 
 sed etiam operibus et exemplis ; 
 requiritur quod huiusmodi doctor sit in vita bonus 
 et honestus . 
 Nam quia aetas iuuenilis valde est prona ad intemperantiam 
 et lasciuiam ; 
 quantumcunque puerorum doctor eis verba bona proponeret , 
 si tamen opere contraria faceret , iuuenes illi exemplo inducti de facili ad illicita declinarent . 
 Patet igitur talem quaerendum esse doctorem , 
 qui quantum ad scientiam speculabilium sit inuentiuus ex se , 
 intellectiuus aliorum , 
 et iudicatiuus tam inuentorum quam intellectorum . 
 Quantum vero ad prudentiam agibilium , 
 decet ipsum esse memorem , prouidum , 
 cautum , 
 et circumspectum . 
 Quantum autem ad vitam , 
 decet ipsum esse honestum , 
 et bonum . 
 Si ergo Reges et Principes 
 et uniuersaliter omnes ciues valde solicitantur , 
 qualem proponant suis numismatibus , possessionibus , et rebus inanimatis : 
 quia 
 secundum Philosophum 1 Politicorum , semper de animatis amplior cura habenda 
 quam de inanimatis , 
 et de filiis quam de aliis ; 
 valde deberent esse soliciti , 
 et cum magna diligentia attendere , 
 qualem magistrum proponerent in regimine filiorum . 
