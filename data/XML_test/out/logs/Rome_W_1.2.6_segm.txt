Prudentia autem , 
 de qua primo tractare intendimus , 
 ad diuersa comparari habet , 
 et prout ad diuersa comparatur , 
 aliam et aliam notificationem suscipit . 
 Quantum enim ad praesens spectat , 
 prudentiam ad quinque comparari possumus ; 
 videlicet , 
 ad virtutes morales , 
 quarum est directiua : 
 ad virtutes intellectuales , 
 respectu quarum est praeceptiua : 
 ad materiam , 
 circa quam versatur : 
 ad scientiam , et ad artem , 
 a quibus distinguitur . Est enim prudentia virtutum moralium directiua : 
 nam virtutes morales de se inclinant in finem sibi conuenientem , 
 ut Temperantia inclinat in sobrietatem , 
 et in detestationem venereorum : 
 sed non sufficit inclinari in finem debitum temperantiae , 
 vel in finem aliarum virtutum moralium , 
 nisi sciamus , 
 quomodo possumus consequi talem finem , 
 quod fit per prudentiam . Per virtutes ergo morales praestituimus nobis debitos fines : 
 sed per prudentiam 
 ( cum habemus ) dirigimur in fines illos . 
 Accipiat autem prudentia fines illos a virtutibus moralibus : 
 et per ea quae sunt ad finem , 
 recte dirigit in fines illos . 
 Quare prudentia , 
 ut comparatur ad virtutes morales , sic diffiniri potest , 
 quod est perfectio intellectus , 
 siue quod est bona qualitas mentis , directiua in finem virtutum moralium . 
 Secundo potest comparari Prudentia ad virtutes intellectuales , 
 respectu quorum est praeceptiua : 
 prout enim ad praesens spectat , 
 si circa agibilia bene negociari volumus , 
 tria habere debemus . Primo debemus diuersas vias inuenire . 
 Secundo de inuentis debemus iudicare . 
 Tertio debemus praecipere 
 ut fiant opera 
 secundum inuenta 
 et iudicata : 
 ut si vellemus 
 secundum opera bellica castrum aliquod capere . 
 Primo inueniendae essent viae , 
 et cogitandi essent modi , 
 per 
 quos castrum istud capi posset . Secundo iudicandum esset de viis inuentis , utrum bonae essent 
 ad propositum prosequendum . 
 Tertio praecipiendum esset 
 ut fierent opera 
 secundum inuenta 
 et iudicata . 
 In intellectu ergo nostro debent esse tres virtutes . 
 Una per quam bene inueniamus 
 et bene confiliemur , 
 quam Philosophus Ethic’ 6 appellat eubuliam , 
 idest bene consiliatiua . 
 Alia vero per quam bene iudicamus de inuentis , 
 quam Philosophus appellat synesin , 
 idest bene iudicatiuam . Tertia , 
 per quam praecipiamus 
 ut fiant opera 
 secundum inuenta et iudicata , 
 et hanc dicimus esse prudentiam . Prudentia ergo respectu virtutis inuentiuae 
 et iudicatiuae dicitur esse praeceptiua : 
 quia quod illae inueniunt 
 et iudicant , ista praecipit ut fiat . Prudentia ergo immediatus dirigit in opera fienda , 
 eo quod praecipiat illa fieri , 
 quam faciat virtus inuentiua et iudicatiua . 
 Cum ergo in moralibus actus 
 et opera dicantur esse potiora , 
 Prudentia , 
 quae immediatius se habet ad ea , 
 est potior virtute inuentiua et iudicatiua . 
 Prudentia ergo respectu virtutis inuentiuae 
 et iudicatiuae , 
 quae sunt virtutes intellectuales , 
 sic diffiniri potest , 
 quod est praeceptiua inuentorum et iudicatorum . 
 Unde Ethic’ 
 6 dicitur , 
 quod sicut eubuliae est inuenire , 
 et synesis est iudicare : 
 sic prudentiae est praecipere . Tertio , Prudentia comparari potest ad materiam , 
 circa quam versatur . 
 Cum enim Prudentia sit circa agibilia , 
 et agibilia sint singularia , 
 oportet prudentiam esse circa particularia , 
 applicando uniuersales regulas ad singularia negocia , 
 ut Ethic’ 
 6 declarari habet . Comparatiua ergo prudentia ad materiam circa quam versatur , 
 sic describi potest , 
 quod prudentia est virtus 
 secundum uniuersales maximas particularia facta concernens . 
 Huiusmodi autem uniuersales regulae sunt bonae leges , 
 debitae consuetudines , 
 et alia per quae regulari possumus in agendis . 
 Quarto comparari habet prudentia 
 ad ipsam scientiam , a qua distinguitur : 
 nam scientia proprie , 
 est de rebus necessariis , 
 iuxta Boetium primo Arithmeticae , 
 Scientia est eorum quae immutabilem substantiam sortiuntur : 
 Prudentia autem est actuum humanorum , 
 et rerum contingentium , 
 quae sunt in potestate nostra . 
 Quinto comparari potest prudentia ad artem , 
 a qua etiam distingui habet . 
 Nam ars est respectu factibilium , 
 et non praesupponit rectitudinem voluntatis : 
 Prudentia vero est respectu agibilium , 
 et praesupponit rectitudinem appetitus : 
 propter quod scribitur Ethic’ 
 6 quod artifex voluntarie peccans , est melior , quam peccans inuoluntarie : prudens vero voluntarie peccans , est peior . In operibus ergo deseruientibus arti , melius est peccare voluntarie , 
 quam inuoluntarie : 
 sed in operibus deseruientibus ad vitam , 
 circa quae versatur prudentia , 
 peius est peccare voluntarie , 
 quam inuoluntarie . 
 Prudentia ergo , 
 quia nullus potest esse prudens 
 nisi sit bonus 
 et habeat voluntatem rectam , 
 non est ars , 
 sed virtus . 
 Prout ergo prudentia comparatur ad artem a qua distinguitur , 
 sic diffiniri potest , 
 quam est recta ratio agibilium , 
 praesupponens rectitudinem voluntatis . 
 Ex omnibus ergo his , 
 de ipsa prudentia unam communem descriptionem formare possumus , dicendo , 
 quod Prudentia est virtus intellectualis , directiua virtutum moralium , praeceptiua secundum inuenta , 
 et iudicata 
 secundum uniuersales maximas , 
 particularia contingentia agibilia concernens , 
 praesupponens rectitudinem voluntatis . 
