Quia non sufficit scire quale coniugium , 
 et qualiter quis se habere debeat in uxore ducenda , 
 nisi circa eam iam ductam sciat debite se habere . 
 Ideo praemissis capitulis rationabiliter hoc annectitur , 
 ut sciamus quomodo regimen nuptiale , 
 quo regendae sunt coniuges , 
 ab aliis regiminibus est distinctum . 
 Possumus autem 
 duplici via inuestigare , 
 quod alio regimine regendae sunt coniuges , 
 et alio filii . Prima via sumitur ex parte modi regendi . 
 Secunda vero ex parte operum fiendorum . Prima via sic patet . 
 Nam 
 ( 
 secundum Philosophos ) modus regiminis uniuersi 
 reseruatur in uno homine : unde et ab eis homo appellatur minor mundus . 
 Nam sicut totum uniuersum dirigitur uno Principe , 
 ut uno Deo , 
 qui est intellectus separatus et purus : 
 sic omnia , 
 quae sunt in homine , 
 si debite regi debent , regenda sunt intellectu et ratione . 
 Immo adeo modus uniuersi reseruatur in quolibet homine , 
 quod Plato totum ordinem caelorum 
 saluauit 
 in qualibet anima rationali . 
 Si ergo regimen totius uniuersi assimilatur regimini quod debet esse in uno homine : 
 cum ciuitas sit pars uniuersi , regimen totius ciuitatis multo magis reseruabitur in una domo . 
 Nam 
 si domus est plus quam unus homo singularis , 
 et ciuitas est minus quam uniuersum : 
 si totum uniuersum per quandam similitudinem reseruatur in uno homine , 
 multo magis regimina quae sunt in ciuitate per quandam similitudinem reseruantur in domo . 
 Unde et Philosophus primo Politicorum , 
 regimina unius domus assimilat regiminibus ciuitatis . 
 Ciuitas autem 
 ( quantum ad praesens spectat ) 
 duplici regimine regi potest , politico scilicet 
 et regali . Dicitur autem quis praeesse regali dominio , 
 cum praeest 
 secundum arbitrium 
 et 
 secundum leges , 
 quas ipse instistuit . 
 Sed tunc praeest regimine politico , quando non praeest 
 secundum arbitrium , nec secundum leges quas ipse instituit ; 
 sed secundum eas quas ciues instituerunt . 
 Cum enim principans in ciuitate ipse 
 secundum seipsum principatur , 
 et ipse leges instituit : 
 regimen illud ab illo regnante nomen sumit , 
 et dicitur regale . 
 Sed cum leges non instituuntur a principante 
 sed a ciuibus , 
 illud regimen non est denominandum ab ipso regnante 
 et principante , 
 sed magis ab ipsa politia 
 et ab ipsis ciuibus . Dicitur ergo tale regimen politicum 
 vel ciuile . His autem duobus regiminibus in ciuitate 
 secundum Philosophum in Politâ€™ assimilantur duo regimina domus , paternale , et coniugale . 
 Nam regimen paternale assimilatur regali : 
 coniugale vero , politico . 
 Debet enim vir praeesse uxori regimine politico , 
 quia debet ei praeesse 
 secundum certas leges , 
 et secundum leges matrimonii , 
 et secundum conuentiones et pacta . 
 Sed pater debet praeesse filiis 
 secundum arbitrium , 
 et secundum regimen regale . 
 Inter patrem enim et filium non interueniunt conuentiones et pacta , 
 quomodo eum regere debeat : 
 sed pater 
 secundum suum arbitrium prout melius viderit filio expedire , ipsum gubernat et regit : 
 sicut 
 et Rex gentem sibi subiectam regere debet 
 secundum suum arbitrium , prout melius viderit illi genti expedire . 
 quare tale regimen 
 recte dicitur regale . 
 Sed inter virum 
 et uxorem semper 
 interueniunt quaedam conuentiones et pacta , 
 et sermones quidam , 
 quomodo vir habere se debeat circa ipsam . 
 Dicitur ergo tale regimen politicum : 
 quia assimilatur illi regimini , 
 quo ciues vocantes dominum , 
 ostendunt ei pacta 
 et conuentiones quasdam in suo regimine obseruare . Ex ipso ergo modo regendi , 
 quia unum est politicum , 
 aliud regale , 
 differt regimen coniugale a regimine paternali . Videmus enim quod regimen regale est 
 magis totale et naturale : regimen vero politicum est magis paternale et ex electione . 
 Nam praeesse regaliter est praeesse totaliter et secundum arbitrium : 
 praeesse vero politice est praeesse non totaliter nec simpliciter , 
 sed secundum quasdam conuentiones 
 et pacta . Rursus , 
 licet omne regimen 
 ( si sit rectum ) 
 sit naturale , 
 attamen regimen politicum 
 quantumcunque sit rectum , 
 non est adeo naturale , 
 sicut regale . 
 Immo illud regimen est quodammodo ex electione , 
 cum in tali regimine ciues sibi dominum eligant . 
 Ex hoc autem maxime patet differentia inter regimine nuptiale , 
 et paternale : 
 quia pater magis praeest filiis simpliciter 
 et totaliter , quam uxori . Rursus , 
 dominium paternale magis est secundum naturam , 
 quam coniugale : 
 aliquo enim modo uxor iudicatur 
 ad paria cum viro , 
 et eligit sibi virum . 
 Filii autem non sic iudicantur ad paria eum patre , 
 nec eligunt sibi patrem , 
 sed naturaliter producuntur ab ipso . 
 Dicitur dominium paternale esse plus 
 secundum naturam , 
 quam coniugale : 
 quia licet sit naturaliter animal coniugale , 
 tamen quod habeat hanc coniugem 
 vel illam est 
 secundum placitum 
 et ex electione : 
 sicut homo naturaliter est aptus ad loquendum , 
 tamen quod loquatur 
 hoc idiomate vel illo , 
 hoc est secundum placitum et ex electione . 
 Coniugale ergo regimen non est sic naturale , 
 ut paternum : 
 quia filii nullo modo eligunt sibi patrem . Viso , 
 quomodo differt regimen coniugale a paternali ex modo regendi , 
 quia unum est magis simpliciter et naturale ; 
 aliud vero est 
 quasi particulariter et ex electione : 
 de leui videri potest , 
 quomodo differt hoc regimen ab illo ex parte operum fiendorum . 
 Nam pater sic debet praeesse filiis , 
 ut ordinet eos 
 ad alia opera , quam uxorem . Nam filii instruendi sunt ad opera militaria , 
 vel ciuilia , quibus vacare debeant cum sint adulti : 
 ad quae non sunt instruendae uxores , 
 quia talibus vacare non debent . 
 Patet ergo , 
 quomodo decet omnes ciues alio regimine praeesse uxoribus , 
 et alio filiis : 
 tanto tamen hoc magis decet Reges et Principes , 
 quanto ipsi plus obseruare debent quae dictat ordo 
 et ratio naturalis . 
