Est autem omne consilium quaedam quaestio , 
 quia ( ut dicitur 6 Ethicorum ) consilians siue bene siue male consiliatur , 
 quaerit aliquid , et ratiocinatur . 
 Propter quod quicunque consiliatur , 
 quaerit , 
 non tamen econuerso : 
 nam , 
 ut dicitur 3 Ethicorum , 
 licet omne consilium sit quaestio , 
 non tamen omnis quaestio est consilium . 
 Si enim consiliabilia sunt solum quae dependent ex operibus nostris , 
 consilium erit quaestio non de quibuscunque , 
 sed solum de agibilibus humanis : 
 possunt autem circa speculabilia , et circa naturas rerum , et circa aeterna fieri quaestiones multae , 
 sed huiusmodi quaestiones consilia dici non debent . 
 Viso quid est consilium , 
 quia est quaestio agibilium humanorum : 
 restat videre qualiter est consiliandum , 
 et quem modum in consiliis habere debemus . Sunt autem ( quantum ad praesens spectat ) sex obseruanda , 
 ut sciamus qualiter sit consiliandum . Primum est , 
 quia quanto aliquid est magis determinatum , 
 tanto minori eget consilio : 
 immo si omnino determinatum esset , 
 nullius egeret consilio . Ideo dicitur tertio Ethicorum 
 quod circa certas operationes disciplinarum non est consilium puta de litteris , 
 non enim consiliatur scriptor 
 ( nisi sit omnino ignorans ) qualiter debeat scribere litteras , 
 quia hoc sufficienter determinatum est per artem scribendi . 
 De his ergo sunt consilia , 
 quae possunt fieri per nos ; 
 et non sunt omnino certa et determinata qualiter fieri debeant , 
 ideo dubitamus 
 et consiliamur circa ipsa . Est ergo unus modus in consiliis adhibendus , 
 quod quando aliquod factum regni proponitur , 
 quanto pluribus modis fieri potest 
 et quanto minus habet certas et determinatas vias , 
 tanto per plus tempus est consiliandum , 
 ut de illis viis facilior 
 et melior eligatur . Secundo est in consiliis attendendum , 
 ut non consiliemur 
 de quibuscunque minimis , sed de magnis . 
 Dicebatur enim supra , 
 quod timor consiliatiuos facit : 
 qui ergo consiliatur , 
 videtur timere 
 et dubitare 
 ne aliquo infortunio contingente deficiat a consecutione optati boni , 
 vel incurrat aliquod damnum , 
 vel aliquod aliud malum . 
 Quae ergo sunt valde modica , 
 ut quae sunt apta nata efficere paruum bonum , 
 vel prohibere modicum malum , 
 non sunt consiliabilia . Est ergo modus attendendus in consiliis , 
 ut de magnis consilietur negotiis . Tertio cum consiliari volumus , debemus alios assumere nobiscum , 
 inter quos conferamus de negociis fiendis . 
 Nam licet homo inter seipsum possit inuenire vias 
 et modos ad aliquid peragendum , 
 attamen imprudens est 
 qui solo suo capiti innittitur , 
 et renuit aliorum audire sententias . 
 Magnae enim prudentiae est in consiliis hunc habere modum : 
 ut cum aliis conferamus quid agendum , 
 quod ex duobus patet . 
 Nam consilia 
 ( ut dictum est ) 
 esse debent de rebus magnis . 
 In talibus autem nullus 
 debet omnino sibi credere , 
 et proprio sensui inniti : 
 sed debet alios ad se vocare , 
 sciens 
 quod plura cognoscere possunt multi , 
 quam unus . Ideo dicitur 3 
 Ethicorum consiliatores assumimus in magna discernentes , nobis ipsis velut non sufficientibus dignoscere . 
 Rursus hoc idem patet 
 ex eo quod consilium est circa agibilia particularia , 
 in quibus multum valet experientia . 
 Nam in talibus , 
 ut dicitur primo Meta’ 
 plus proficit expertus , 
 quam artifex . 
 Quare cum plures plura experti sint , 
 quam unus solus : decet ad huiusmodi negocia alios aduocare , 
 ut per eorum consilium possit eligi via melior quales autem esse debeant consiliarii aduocandi , 
 in prosequendo patebit . Quarto est in consiliis attendendum , 
 ut secreta habeantur , 
 quae ibi dicuntur . 
 Nam multa negocia disturbantur ex reuelatione consiliorum . Inde forte consilium nomen accepit . 
 Dicunt enim aliqui , 
 quod consilium 
 quasi idem est quod considium : 
 dictum est autem consilium , 
 quia ibi plures simul consedere debent . 
 Sed forte melius dicere possumus , 
 quod consilium dictum sit a Con et Sileo ut illud dicatur esse Consilium , 
 quod simul aliqui plures silent 
 et tacent . 
 Nam maxime est hoc in consiliis attendendum , 
 et maxime in consiliis ubi tractantur negocia communia 
 et facta regni : 
 ut unusquisque consiliarius adiecta dilectione priuati boni , 
 solum aspiciat ad communem profectum : 
 et ut regni profectus impediri non possit , secreta tenere debet 
 quae ibi sunt tradita . 
 Hoc enim fuit , 
 quod apud Romanam Rempublicam exaltauit fidelitas consiliantium : 
 quibus quicquid per consilium in eorum auribus dicebatur , 
 adeo secretum erat ac si non audissent illud . 
 Unde Valerius Maximus 2 libro de Factis memorabilibus , 
 capitulo de Institutis antiquis , 
 commendans Romanos consiliatores , 
 ait , 
 quod fidum et altum erat secretum consistorium reipublicae , silentique salubritate munitum : 
 cuius limen intrantes abiecta priuata dilectione ita dilectionem publicam inducebant , 
 ut non dicam unum , 
 sed neminem audisse credere 
 quod tam multorum auribus fuerat commissum . Quinto est in consiliis attendendum , 
 ut non loquantur ibi placentia , sed vera . 
 Adulatores enim dum Principi placere student , 
 vera silentes , 
 et placita promulgantes , 
 exponunt periculo totum principatum 
 vel totum regnum . Inde est ergo 
 quod quidam sapiens Aristides nomine dicebat consiliarios duo in se habere debere , 
 quod nec essent plani idest manifesti 
 et propalatores consiliorum , 
 nec essent placentes , 
 ut quod essent adulatores , 
 plus curantes loqui placentia , quam vera . Sic etiam 
 ut recitat Philosophus 2 Rhetor’ quidam poeta nomine Alexander videns Priamum in consiliis esse secretarium et veracem , commendans eum dicebat , 
 Iste est qui consuluit . 
 Ac si diceret , 
 quod alii respectu eius consiliatores dici non debent , 
 sed magis forte adulatores . 
 Sexto est in consiliis attendendum , 
 ut diu consiliemur ; 
 et si adsit oportunitas , 
 cito in opere exequamur . 
 Nam cum adest opportunitas operandi , 
 et si recte volumus 
 et non illud facimus , 
 hoc est 
 quia ignoramus 
 an expediat illud fieri . 
 Bene ergo se habet diligenter quodlibet negocium discutere arduum , 
 an utile sit illud facere : 
 sed post quam per diuturnum consilium est recte cognitum 
 quid fiendum , si adsit operandi facultas , 
 prompte operari debemus . 
 Bene ergo dictum est quod scribitur 
 6 Ethicorum 
 quod consiliemur multo tempore , 
 operamur autem prompte : 
 et quod oportet consiliari tarde , 
 sed facere consiliata velociter . 
