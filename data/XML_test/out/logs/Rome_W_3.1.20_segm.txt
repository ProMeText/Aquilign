Multa bona consequimur 
 ex opinionibus antiquorum Philosophorum , 
 eo quod ipsi in suis dictis multa bona 
 et vera dixerunt . 
 Dato tamen quod nihil veri dixissent , 
 recitandae tamen sunt opiniones eorum , 
 et secundum sententiam Philosophi 2 Metaphysicae debemus gratias 
 reddere eis qui a veritate deuiant , 
 et discordant ab opinionibus nostris : 
 excitant enim talia aliquando intellectum : 
 mala quidem aliorum dicta multotiens intellectum excitant , 
 ut recte iudicet . Hippodami ergo opinionem recitauimus , 
 quia in sua politia multas bonas sententias promulgauit : aliqua 
 tamen incongrue statuit . Possumus autem 
 quantum 
 ad praesens spectat , sequendo dicta Philos’ 2 Pol’ increpare Hippodamum quantum ad tria . Primo , 
 quantum ad impossibilitatem statutorum . 
 Secundo quantum ad modum , 
 quem statuit in iudicando . 
 Tertio quantum ad modum , 
 quem statuit , tangentes diuersa genera personatum . Primo enim dictus Phil’ deferre fecit statuendo impossibilia . 
 Nam statutum de distinctione ciuium stare non poterat 
 cum statuto de electione principis . 
 Si enim ciuitas 
 secundum ipsum distingui debeat in tres partes , 
 videlicet in bellatores , 
 artifices , et agricolas ; 
 et soli bellatores habeant arma , 
 ut possent seditiones 
 et iurgia facta in ciuitate remouere , et patriam ab hostibus defendere : 
 oportebat bellatores habere maiorem potentiam , 
 quam agricolae , 
 et artifices simul sumpti : 
 et quia semper potentiores dominantur , 
 et homines libenter iniustificant cum possunt ; 
 hoc posito artifices , 
 et agricolae non haberent partem in politia ; et bellatores 
 non permitterent eos participare in electione principis . 
 Statuere ergo 
 quod totus populus eligat principem , 
 stare non potest cum statuto de bellatoribus , 
 ut quod ipsi sint potentiores aliis , 
 et sint soli habentes arma . Secundo deficiebat Hippodamus quantum ad modum quem statuit in iudicando ; 
 volebat enim iudices non debere conferre in praetorio de sententia ferenda : 
 tamen ( ut ait Philosophus ) 
 non negabat quin domi priuatim conferre possint ; 
 hoc autem duplici via improbari potest . Primo , 
 quia ex isto modo iudicandi sequitur maior peruersio 
 et maior degeneratio iudicum . 
 Nam citius peruertuntur iudices , 
 si possunt sibi loqui in priuato , 
 quam si loquantur publice in praetorio : 
 et si iurauerunt dicere quod sentiunt , 
 citius degenerabunt hoc modo quam aliter . Unde et Philosophus innuit , 
 quod in quibusdam bonis politiis econtrario statuitur quam ordinauerit Hippodamus : 
 ubi ordinantur iudices posse loqui sibi inuicem publice , 
 non tamen posse ad inuicem habere consilium in priuato . 
 Rursus deficit dictus modus , 
 quia in aliquibus iudiciis oportet collationem habere ad inuicem ; 
 ut si iudices discordarent , 
 oporteret collationem habere ad inuicem , 
 quorum sententia tenenda esset . 
 Tertio deficiebat dictus Philosophus quantum ad leges quas statuit , 
 tangentes diuersa personarum genera , 
 et specialiter 
 quantum ad legem quam statuit erga sapientes . 
 Nam si quicunque sapiens inueniens aliquid expediens ciuitati , 
 deberet 
 ex hoc debitum honorem accipere ; conarentur sapientes ad inueniendum nouas leges , 
 et ad ostendendum nouas leges inuentas esse proficuas ciuitati : 
 quare continue mutarentur leges , 
 quod est valde in ciuitate periculosum , 
 quia leges assidue magnam efficaciam habent ex diuturnitate temporis . 
 Quare si assidue innouentur leges , 
 tolletur virtus 
 et efficacia ipsarum . 
 Statutum igitur Hippodami de eo qui inuenit aliquid expediens ciuitati 
 ( 
 ut ait Philosophus ) superficialiter visum , 
 apparet bonum , 
 est tamen periculosum . 
 In his autem deficit . 
 Utrum autem defecerit in aliis , 
 et utrum principatus debeat ire per electionem 
 vel per haereditatem , 
 et utrum leges sint innouandae dato quod aliquem defectum contineant , 
 et alia quae circa istam materiam sunt quaerenda , infra diffusius tractabuntur : 
 ad praesens tamen sufficiat hoc tetigisse de opinionibus Philosophorum . 
 Et in hoc terminetur prima pars huius tertii libri , 
 in quo agitur de regimine ciuitatis et regni . Primae partis , 
 in qua dictum fuit , 
 propter quod bonum inuenta fuit communitas ciuitatis et regni , finis . 
 SECUNDA PARS Tertii Libri de regimine Principum , 
 in qua tractatur quomodo regenda est ciuitas 
 aut regnum tempore pacis . 
