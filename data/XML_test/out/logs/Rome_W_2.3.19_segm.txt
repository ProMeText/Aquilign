Ostensum est , 
 quales debent esse ministri Regum et Principum , 
 quia debent habere nobiles 
 et curiales . 
 Nam sicut decet ciues 
 ut debitam politiam seruent 
 esse iustos legales , 
 sic decet ministros dominorum 
 ut seruent decentiam curiae 
 et honoris statum curiales esse 
 quare si scimus quales oportet esse ministros , 
 restat ostendere qualiter Reges et Principes 
 et uniuersaliter dominantes erga eos debeant se habere . Debitus autem modus se habendi circa ipsos quasi in quinque videtur consistere . Primo , 
 ut eis debite officia committantur . Secundo , 
 ut ad officia commissa debite solicitentur . Tertio , 
 ut sciatur qualiter cum eis est conuersandum . 
 Quarto , 
 qualiter ipsis communicanda consilia 
 et aperienda sunt secreta . 
 Quinto et ultimo oportet cognoscere , 
 qualiter sunt beneficiandi , 
 et quomodo sunt eis gratiae impendendae . Primum autem horum aliquo modo est ex habitis manifestum . 
 nam si minister constituendus in aliquo officio vel in aliquo magistratu debet esse fidelis 
 ne defraudet , 
 prudens 
 ne defraudetur : 
 quanto plus constat de eius fidelitate et prudentia , 
 tanto sunt ei maiora officia committenda . nullus autem ad plenum potest experiri de beniuolentia 
 et fidelitate alterius nisi per diuturnitatem temporis , 
 ut vult Philosophus 8 Ethi’ 
 unde ( ut ibi dicitur ) 
 in prouerbio est dicere , 
 Non est scire ad inuicem , 
 priusquam simul multos modios salis consumant . 
 Sic etiam et de prudentia alicuius plene non constat , 
 nisi per diuturnum tempus viderimus ipsum prudenter egisse . 
 Hoc ergo modo sunt ministris officia committenda , 
 quia primo praeponendi sunt in paruis magistratibus , 
 ut de eorum fidelitate 
 et prudentia experimentum habeatur : 
 quod si contingat eos bene se habere in illis , poterunt eis ulteriora committi . Est tamen diligenter considerandum , 
 quod quia mores nuper ditatorum , 
 et de nouo ascendentium ad altum statum , 
 ut dicitur 2 Rhetor’ 
 ut plurimum sunt peiores moribus aliorum : 
 ut si praepositi officiorum 
 ex vili genere sunt assumpti , 
 dato quod in aliquibus paruis magistratibus videantur prudenter 
 et fideliter se gessisse , 
 non statim assumendi sunt ad officia nimis alta , 
 sed gradatim 
 et per diuturna tempora est habenda de ipsis experientia , 
 prius quam ad aliud altum ascendant . 
 Viso quomodo ministris sunt officia committenda , 
 restat videre quomodo sunt in commissis officiis solicitandi . Per se enim ipsos habere curam 
 et solicitudinem de ministris , 
 non decet magnos dominos , nec Reges et Principes . 
 Nam ( ut dicitur primo Polit’ ) 
 et hoc non habet aliquod magnum 
 unde ibi concluditur , 
 quod quibusdam est potestas , 
 ut hoc vitent , 
 procurator accipit hunc honorem : 
 ipsi vero ciuiliter viuunt , 
 aut philosophantur . 
 Reges ergo et Principes 
 quos decet esse magnanimos decet operari pauca et magna , 
 ut decet ipsos solicitari 
 circa 
 ea quae directe spectant ad bonum commune , 
 et ad regnum regni : 
 quae autem sunt illa in tertio Libro patebit . Solicitari vero circa quosdam ministros 
 et velle se de quibuscumque inimicis intrommittere , nullatenus decet ipsos . Hoc viso restat ostendere tertium , 
 videlicet qualiter cum ipsis sit conuersandum . 
 Quod aliquomodo tradit Philosophus 4 Ethi’ 
 ubi vult , 
 quod ad humiles decet magnanimos se habere moderate , 
 sed ad eos 
 qui sunt in dignitatibus decet magnanimos ostendere se magnos . 
 Reges ergo et Principes , 
 quos decet esse magnanimos ad proprios ministros , 
 qui respectu eorum sunt inferiores et humiles , 
 debent se ostendere moderatos : 
 quia erga eos velle se habere in nimia excellentia 
 ( 
 ut plane tradit Philosophos ) 
 non virtuosum , 
 sed onerosum . 
 Quid sit autem tenere in talibus medium , 
 et esse moderatum , 
 sumi potest 
 ex iis quae dicuntur 5 Polit’ 
 ubi dicitur , 
 quod persona Principis non debet apparere seuera , 
 sed reuerenda . 
 Non ergo decet Principem 
 tam familiarem se exhibere ministris , 
 ut habeatur in contemptu , 
 et ut non appareat persona reuerenda : 
 nec debet se sic excellentem ostendere , 
 ut omnino appareat austerus 
 et onerosus . In omnibus enim ( ut traditur in Ethi’ ) medium laudatur , 
 et extrema vituperantur . Est tamen aduertendum , 
 quod aliqua familiaritas esset laudabilis in ciue vel milite , 
 quae non esset laudabilis in Rege : omnino enim decet Reges et Principes minus se exhibere quam caeteros , 
 et ostendere se esse personas 
 magis graues 
 et reuerendas quam alios , 
 non ad ostentationem , 
 sed ne regia dignitas contemnatur . Ostenso qualiter ministris sunt officia committenda , 
 et quomodo sunt erga eos solicitandi , 
 et qualitater est cum ipsis conuersandum : 
 reliquum est ostendere , 
 qualiter sunt eis communicanda consilia , 
 et quomodo sunt eis beneficia exhibenda . Dicebatur enim supra , 
 diuersa esse maneries seruientium , 
 quia quidam sunt serui naturaliter , quidam ex lege , 
 quidam vero seruiunt principaliter pro mercede , quosdam vero ad seruiendum principaliter mouet amor 
 et dilectio Principis magis quam merces aliqua 
 quam inde habituri essent . 
 Cum seruis ergo naturaliter non sunt communicanda secreta neque consilia : 
 quia ( ut supra dicebatur ) 
 nunquam est quis naturaliter seruus , 
 nisi sit inscius , 
 et ab usu rationis deficiat . 
 De his autem loquens Philosophus circa finem primi Politicorum ait , 
 quod foemina quidem habet consilium inualidum , 
 puer autem habet sed imperfectum , 
 seruus vero omnino habet nihil consiliatiuum . Sic etiam nec seruis ex lege communiter sunt communicanda consilia : 
 quia tales 
 ut plurimum magis seruiunt ex rimore , 
 quam ex amore . 
 Nec etiam mercenariis sunt communicanda secreta : 
 quia tales non personam Principis , 
 sed mercedem principaliter amant . 
 Sed iis , 
 qui ex amore ministrant , 
 si per diuturnitatem temporis constet ipsos esse beniuolos , fideles , 
 et prudentes , 
 poterunt aperire secreta magis , 
 et minus , 
 prout de eorum fidelitate , 
 et prudentia , 
 personae Principis plus constabit . Qualiter autem pro laboribus sunt beneficia exhibenda ministris , 
 quod ultimo dicebatur esse tractandum , de leui potest patere . 
 Nam Reges et Principes , 
 in quorum potestate est multa tribuere , 
 mercedes ministrorum retinere non debent : 
 sed debent ipsis maiora 
 et minora beneficia tribuere , 
 prout apparebit ipsos minus vel amplius meruisse . 
