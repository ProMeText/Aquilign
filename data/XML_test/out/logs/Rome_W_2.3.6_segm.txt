Fuit opinio Socratis et Platonis , 
 ut recitat Philosophus 2 Polit’ quod esset utile 
 et expediens ciuitati quod ciues propriis possessionibus non gauderent , 
 sed omnia eis essent communia . 
 Immo 
 ( quod peius est ) ipsas foeminas , 
 et filios voluit esse communes . 
 Dicebat enim Socrates 
 ( et Plato eius discipulus fuit secutus ipsum ) 
 quod si nullus haberet uxorem propriam , 
 sed quilibet ad quamlibet pro sua voluptate accederet , 
 esset suprema unitas , 
 et suprema dilectio in ciuitate . 
 Tunc enim omnes viri diligerent omnes foeminas tanquam proprias , 
 sic 
 etiam omnes homines diligerent omnes pueros tanquam filios proprios , 
 eo quod nesciret pater quis puer filius suus esset , 
 sed reputaret quemlibet proprium filium , 
 et diligeret omnes pueros tanquam natos proprios : 
 sic ergo Socrates et Plato senserunt . 
 Sed in 3 libro , 
 ubi agetur de regimine ciuitatis , 
 haec opinio diffusius tractabitur . 
 Sufficiat autem ad praesens scire , 
 quid sentiendum sit de possessione rerum exteriorum , 
 prout facit ad regimen et gubernationem domus . 
 Si enim homines 
 ut plurimum non haberent appetitum corruptum , 
 et ut in pluribus non 
 essent proui ad malum , expediret ciuitati possessiones communes esse , eo quod bonum quanto communius , 
 tanto diuinius : 
 omne enim bonum in commune reductum 
 ( secundum Boethium ) 
 pulchrius elucescit . 
 Rebus 
 tamen stantibus 
 ut nunc , 
 utile est ciuitati ciues gaudere possessionibus propriis , 
 eo quod vita ciuilis 
 sit vita communium hominum : 
 homines enim communiter non sunt adeo perfecti , 
 quod essent contenti viuere tali vita . Possumus autem ex diuersis locis in libro Polit’ accipere tria , 
 per quae triplici via venari possumus , 
 quod expedit ciuitati ciues habere proprias possessiones . Prima via sumitur , 
 ut remoueatur inertia et ignauia . Secunda , ut prohibeatur litigium . Tertio , ut tollatur inordinatio et confusio . 
 Prima via sic patet : 
 nam homo adeo diligit seipsum , 
 quod semper magis solicitus est de bono proprio quam de alio . 
 Videmus enim quod sic est facile possessiones consumere 
 et deuastare , 
 et adeo est difficile laborare 
 et proprio lucro substantiam 
 et possessiones acquirere , 
 quod in ciuitate contingit multos egere et esse pauperes , 
 non obstante quod ciues possunt gaudere possessionibus propriis , 
 et quod solicitantur circa ea tanquam circa propria bona . 
 Si ergo nullus haberet aliquid proprium , 
 sed omnibus ciuibus essent possessiones communes , 
 quia ciues non sic essent soliciti ad colendas possessiones communes , 
 sicut sunt soliciti ad proprias , 
 ut plurimum contingeret ciuitatem 
 illam sic ordinatam venire ad inopiam , 
 ut ciues non possent 
 sibi in vita sufficere ; 
 aliquid igitur non est utile simpliciter , 
 quod est utile in casu . 
 In rebus ergo sic se habentibus , 
 utile est ciuitati ciues habere possessiones proprias , 
 ne propter ignauiam circa communia , domus ciuium patiantur inopiam . 
 Secunda via ad inuestigandum hoc idem , sumitur ex remotione litigii : 
 ut plurimum enim consurgunt lites 
 et bella inter participantes aliquid commune : videmus enim ipsos fratres 
 ex eodem patre natos , 
 inter quos secundum Philosophum 8 Ethicorum est amicitia naturalis , 
 ut plurimum bellare ad inuicem , 
 eo quod sit eis communis haereditas : 
 quanto ergo magis esset dissentio 
 inter ipsos ciues , 
 inter quos non est tanta amicitia , 
 si essent eis possessiones communes . 
 Tertia via sumitur ex remotione inordinationis 
 et confusionis : 
 nam 
 secundum Philosophum 2 Politicorum , sic accideret tunc , 
 si ciues non haberent possessiones proprias , 
 sicut accidit , 
 cum aliquid committitur pluribus ministris : 
 cum enim hoc fit , 
 quilibet ministrorum retrahitur , 
 ne faciat quod mandatur , 
 sperans alium implere quod iubetur ; 
 propter quod oportet rem illam vel non produci ad effectum , 
 vel confuse et inordinate fieri ; 
 ut ergo tollatur confusio et inordinatio circa expedientia ciuitati , 
 utile est ciues gaudere possessionibus propriis , 
 ut magis solicite , 
 et magis ordinate , 
 et absque litigio , 
 campi et terrae 
 et alia fructifera excolantur . 
