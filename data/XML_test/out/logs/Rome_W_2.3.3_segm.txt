Ex praedictis patere potest , 
 in hac tertia parte huius secundi 
 libri dicendum 
 esse tam de ministris 
 quam de iis quae deseruiunt ad conseruationem , 
 et ad sufficientiam vitae . 
 Deseruientia autem conseruationi , 
 et sufficientiae vitae , 
 quasi ad tria reducuntur : 
 huiusmodi enim sunt aedificia , 
 possessiones , 
 et numismata . 
 De quatuor ergo dicendum erit . 
 Declarabitur enim primo , 
 quales domos , et quales habitationes Reges et Principes , 
 et uniuersaliter omnes ciues habere debent . Secundo determinabitur de ipsis possessionibus . Tertio de numismatibus . Quarto de ministris . 
 Inter alia autem , quae consideranda sunt in aedificiis , 
 ut tradit Pallad’ in lib de Agric’ 
 est industria operis , 
 ut aedificium sit subtiliter 
 et debite factum : 
 et temperamentum aeris , 
 ut sit in debito aere collocatum . 
 Quod autem Reges et Principes debeant habere habitationes mirabiles , 
 et subtili industria constructas , 
 probat Philos’ duplici ratione . 
 Quarum prima sumitur ex parte magnificentiae regiae . 
 Secunda ex parte populi . Possumus autem 
 et nos tertiam rationem addere , 
 ex parte familiae et ministrorum . Prima via sic patet : 
 nam 
 secundum Philosophum 4 Ethicorum capitulo de Magnificentia , maxime gloriosos 
 et nobiles decet esse magnificos : 
 Reges ergo et Principes , 
 qui debent esse nobiles 
 et praeclari , 
 potissime decet esse magnificos . 
 Alii enim moderatas possessiones habentes , 
 possunt esse liberales , 
 eo quod liberalitas in paruis sumptibus esse possit : 
 sed Reges et Principes multitudine possessionum pollentes , 
 debent esse magnifici , 
 eo quod magnificentia circa magnos sumptus esse contingat . 
 Sed magnifici , 
 ut dicitur in eodem 4 Ethicor’ est praepare habitationem decentem : 
 non est autem decens habitatio , 
 nisi magnifico opere , et mirabili industria sit constructa . Ex parte ergo ipsius magnificentiae regiae patet , quod Reges et Principes , quantum ad industriam operis , 
 decet habere habitationes mirabiles . 
 Alii vero ciues tales habitationes habere debent magis 
 et minus mirabiles , 
 ut competit propriae facultati . 
 Secunda via ad inuestigandum hoc idem , 
 sumitur ex parte ipsius populi : 
 et hanc tangit Philosophus 6 Politicorum , 
 ubi ait , 
 quod Principes decet sic magnifica facere , 
 et talia aedificia construere , 
 quod populus ea videns , 
 quasi sit mente suspensus propter vehementem admirationem . 
 Nam populus minus insurgit contra principem , 
 videns ipsum sic magnificum : 
 quilibet enim de populo hoc viso opinatur principem esse tantum , quod quasi impossibile sit ipsum inuadere : 
 et quia circa impossibilia 
 non cadit electio neque consilium , 
 ut vult Philosophus 3 Ethicorum , 
 quilibet ex populo retrahitur , 
 ne dissensionem faciat contra Principem , 
 si aspiciat ipsum tantum , 
 et tam magnificum . Magnitudo enim aedificiorum 
 licet non sit fienda ad ostentationem et inanem gloriam : 
 decet tamen Reges et Principes , 
 ne in contemptum habeantur a populo , 
 facere aedificia magnifica , 
 prout requirit decentia status , 
 in quo existunt . 
 Tertia via sumitur ex parte ministrorum et familiae . 
 Nam 
 ubi multae sunt diuitiae , multi sunt qui comedunt illas . 
 In domibus ergo Regum et Principum oportet multos abundare ministros , 
 ut ergo non solum personas Regis et Principis , 
 sed etiam multitudo ministrorum debite commorari possint in aedificiis constructis , 
 oportet ipsa esse magnifica . Viso , 
 qualia debent esse aedificia , 
 quantum ad magnificentiam 
 et industriam operis : 
 restat videre , 
 qualia esse debent , 
 quantum ad aeris temperamentum . Tangit autem Palladius in libro de Agricultura , tria , 
 ex quibus cognoscere possumus , 
 in quo aere sit aedificium construendum . Dicit enim salubritatem aeris primo declarare loca a vallibus infimis libera . Si enim in vallibus infimis aedificia construantur , 
 quia aer est ibi grossus , 
 propter circumstantiam montium contingit ipsum non esse salubrem . 
 Sic enim imaginari debemus , 
 quod sicut aqua currens sanior est quam stans , 
 eo quod aquae stantes 
 ut plurimum ingrossantur 
 et putrescunt : 
 sic aer reclusus in vallibus , 
 eo quod non habeat liberum motum , 
 quasi ingrossatur , 
 et efficitur non salubris ; 
 est ergo propter salubritatem aeris considerandum in aedificiis construendis , 
 ut non fiat 
 talis constructio in vallibus infimis . Secundo considerandum est , 
 ut locus ille , in quo est aedificium construendum , sit a nebularum tenebris absolutus . 
 Nam in aliqua parte terrarum , 
 vel quia illa est magis paludosa , 
 vel propter aliquam aliam dispositionem terrae , 
 magis et saepius obtenebatur aer per nebulas et vapores , 
 quam in parte alia : 
 quare ibi redditur aer non salubris . 
 Ideo si vitari potest , 
 non sunt ibi aedificia construenda . Tercium , 
 quod declarat salubritatem aeris , 
 est consideratio habitatorum existentium in ipso si enim alicubi aedificare volumus , 
 si contingat circa regionem illam aliquos habitare consideranda sunt habitatorum corpora , 
 si eis 
 sit color sanus et pulcher , 
 si sit ipsis firma sinceritas capitis , 
 si habeant acutum visum , 
 et purum auditum , 
 et vocem claram . 
 Per omnia haec indicatur bonitas aeris : 
 et per contraria indicatur aer esse infirmus . 
 Si enim habitatores in ipso non habeant colorem sanum 
 sed croceum , 
 de facili in capite patiantur , 
 habeant perturbatum visum , impurum auditum , 
 vocem raucam : 
 per omnia haec , 
 quasi per quaedam signa , 
 aeris impuritas demonstratur . 
