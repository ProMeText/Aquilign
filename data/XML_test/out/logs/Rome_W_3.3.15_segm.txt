Diximus in quodam capitulo praecedenti , 
 percutiendum esse punctim non caesim : 
 in quo docuimus milites , 
 et etiam pedites . 
 In hoc autem capitulo specialem doctrinam volumus dare peditibus , 
 qualiter debeant stare cum volunt hostes percutere . 
Percussionis autem hostium duplex est modus . 
 Unus a remotis , 
 ut cum iaciendo iacula , 
 vel missilia aduersarios feriunt . 
 Alius autem cum adeo appropinquant , 
 quod manu ad manum se percutiunt . 
 Aliter autem debent stare bellatores viri , 
 cum a remotis iacula iaciunt , 
 et aliter cum ex propinquo se feriunt . 
 Nam iaciendo iacula a remotis , debent habere ipsos pedes sinistros ante , 
 et dextros retro . 
 Nam cor , 
 quod est in animali principium motus , principalius influit in partem dextram ita , 
 quod pars dextra in animalibus fortior est in mouendo , 
 et aptior ad motum : 
 et quia mobile semper innititur alicui immobili , 
 ut si mouetur manus , innititur brachio stanti , 
 et si mouetur brachium , 
 innititur corpori quiescenti : 
 et si mouetur unus pes , innititur alii pedi non moto : 
 oportet 
 quod pars dextra innitatur parti sinistrae quiescenti . 
 Cum igitur pes sinister anteponitur , 
 et latus dextrum elongatur , 
 optime disponitur homo ad iaciendum iacula 
 et missilia : 
 quia tunc quiescit in sinistra , 
 et mouetur in dextra vibrans ipsum iaculum ; 
 quo vibrato vehementius mouet aerem , 
 et fortius ferit . Licet enim tam 
 secundum partem dextram quam secundum sinistram possumus quiescere 
 et moueri , 
 dextra tamen est aptior ad mouendum , 
 et sinistra ad quiescendum . Ideo percutientes a remotis debemus quiescere super sinistrum pedem ante missum , 
 et elongare nos cum dextro , 
 ut possimus vehementius impellere , et vibrare iaculum . 
 Sed quando manu ad manum pugnatur gladio : 
 debemus e contrario nos habere , 
 ita quod pedem dextrum teneamus ante , et sinistrum post . 
 Nam quia latus dextrum aptius est ad motum , 
 si illud sit hosti propinquius , ratione motus poterit melius ictus effugere : 
 vehementius enim percutitur 
 quod stat , quam quod mouetur . Rursus , 
 si dextrum latus sit hosti propinquius , 
 melius poterit ipsum percutere . Debent enim bellatores , 
 cum ad manum pugnant , 
 tenere pedem sinistrum immobiliter : 
 et cum volunt percutere , 
 cum pede dextro debent se antefacere , 
 et cum volunt ictus fugere , 
 cum eodem pede debent se retrahere ; 
 sic itaque tenendo pedem sinistrum immobilem , 
 et cum dextro se mouendo , 
 poterunt fortius hostes percutere , 
 et eorum ictus facilius fugere . 
Viso quomodo debeant stare bellantes , 
 si debeant hostes percutere : 
 videre restat , 
 quomodo sunt hostes includendi et circumdandi . 
 Sciendum igitur , 
 quod raro aut nunquam sic circumdandi sunt hostes in pugna publica , 
 quod non pateat aliquis aditus fugiendi : 
 quia desperantes quasi necessitate compulsi efficiuntur audaces , 
 videntes enim se necessario moriendos , 
 possunt multa mala committere in eos 
 qui contra pugnant . Inde est quod laudatur Scipionis sententia , dicentis : 
 Nunquam sic esse claudendos hostes , 
 quod non pateat eis aditus fugiendi . 
 Nam fugientibus hostibus nullum est periculum , 
 et in fuga periclitantur multi absque nocumento persequentium ; 
 sed cum se vident inclusos , 
 quasi coacti feriunt includentes . 
 Cum ergo supra diximus , formandam aliquando esse aciem sub forma forficulari , 
 ut quando hostes pauci , 
 ad hoc quod melius includantur et circundentur . 
 Non sic intelligendum est , 
 quod ita debeant circumdari , 
 quod nullus pateat aditus abscindenti , 
 nisi forte adeo essent pauci , 
 quod quantumcunque debellare vellent nullum possent nocumentum efficere . 
Ostenso itaque qualiter debeant stare pugnantes , 
 si velint hostes percutere , 
 et qualiter eos circumstare . 
 Restat nunc tertio declarare , 
 qualiter sit declinandum a pugna , 
 si non habeatur consilium , 
 nec videatur bonam pugnam committere , 
 eo quod hostes sint fortiores , 
 et non possumus illis resistere . 
 In quo ( quantum ad praesens spectat ) 
 debet dux belli duplicem cautelam habere . Prima est , 
 quantum ad exercitum proprium . Nam et si dux consilium habeat non esse pugnandum , 
 debet hoc valde paucis patefacere , 
 et non debet illud toti exercitui pandere ; 
 ne timentes , turpiter fugiant , 
 et ab insequentibus hostibus occidantur . 
 Taliter itaque dux se habere debet , 
 quod non credat exercitus quod velit fugere , 
 sed quod velit alibi insidias parare , 
 et contra hostes velit acrius dimicare . 
 Secunda cautela adhibenda est ex parte exercitus hostium . 
 Nam sic debet deducere bellum , 
 ut hoc hostes lateat . 
 Ideo multi tempore nocturno potius quam diuino hoc agunt : 
 et plures hanc habuere cautelam , 
 quod milites stantes in acie ex opposito hostium , 
 prohibent eos 
 ne pedites videre possint : 
 propter quod pedestris pugna latenter recedit , 
 qua recedente , equites postea melius possunt vitare hostium percussiones . 
 Est etiam aduertendum quod quando sic declinatur pugna , 
 nunquam acies se debent diuidere : 
 quia si contingeret hostes insequi fugientes a bello , 
 plures occiderent ; 
 et maius nocumentum eis infertur a fugientibus , 
 quam si se verterent 
 et bellarent . 
 Debet 
 etiam dux belli inquirere , 
 utrum sit aliquis locus propinquus , 
 ad quem posset confugere exercitus , 
 si fugaretur ab hostibus . 
