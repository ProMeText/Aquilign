Postquam determinauimus 
 de virtutibus respicientibus exteriora bona , 
 et ostendimus quomodo Reges et Principes decet 
 ornari virtutibus illis , 
 restat dicere de mansuetudine , 
 quae respicit exteriora mala . 
 Dicebatur enim supra , 
 quod , 
 quia circa quaecunque contingit peccare , 
 et bene agere , 
 vel contingit abundare , et deficere , 
 oportet ibi dare virtutem aliquam , 
 per quam dirigamur ad bene agendum , 
 reprimentem defectus , 
 et moderantem superfluitates . In vindicando autem exteriora mala ab aliis facta , aliqui superabundant , 
 ut iracundi nimis , 
 facientes vindictam . 
 Nam ex hoc , ira prouenit , 
 quod appetimus vindictam . Qui enim propter mala aliqua illata vindictam aut punitionem appetit , 
 dum hoc vehementer desiderat , 
 accenditur eius sanguis circa cor , 
 quo accenso irascitur . 
 Quidam ergo sunt irascibiles et superabundant in cupiendo vindictam . Quidam autem sunt irascibiles , 
 omnem iniuriam dissimulantes . 
 Quorum neutrum bonum est . 
 Irasci enim cuilibet , 
 et semper , 
 et de quolibet vindictam exposcere , 
 quod faciunt iracundi , 
 vituperabile est . Rursum , 
 nunquam irasci , 
 et in nullo modo velle aliquem puniri , 
 non est laudabile , 
 quia est agere praeter ordinem rationis . 
 Ratio enim dictat punitiones aliquas esse faciendas , 
 et quod est irascendum , 
 cui debet , 
 et quando , 
 et quomodo . 
 Irasci enim loco et tempore , 
 est virtutis opus . 
 Quare si in passionibus irae , 
 et in appetendo punitiones 
 et vindictas , 
 contingit superabundare et deficere : 
 oportet ibi dare virtutem aliquam reprimentem superabundantias , 
 et moderantem defectus . 
 Haec autem est mansuetudo : 
 quia sicut fortitudo est media inter timores et audacias , 
 sic mansuetudo est media inter iram , per quam cupimus vindictam , et irascibilitatem , per quam condonamus mala nobis illata . Ille vero mitis est , qui nec de omnibus cupit vindictam , 
 nec in tantum deficit a punitione 
 quod nullo modo velit alios puniri , 
 sed est condonatiuus , 
 et punitiuus 
 secundum ordinem rationis . 
 Quare sicut fortitudo reprimit timores , 
 et moderat audacias , 
 sic mansuetudo reprimit iras , 
 et moderat irascibilitates . 
 Viso 
 quid est mansuetudo , 
 de leui patet circa quae habet esse . Est enim 
 ( ut iam dictum est ) circa iras , 
 et circa oppositum irae , 
 ut circa irascibilitatem , principalius tamen est circa iras . Mansuetudo enim principaliter et primo intendit reprimere iras , 
 ex consequenti autem intendit moderare passiones oppositas irae . 
 Nam naturale est nobis 
 ut ex malis nobis illatis appetamus punitionem , 
 et vindictam . 
 Rursus , 
 quia malum proprium vix potest esse ita modicum , 
 quin videatur nobis multum , 
 non solum naturaliter inclinamur , 
 ut velimus puniri inferentes nobis aliqua mala , 
 sed etiam quodammodo naturale est nobis appetere punitionem ultra condignum . 
 Nam quia malum nobis illatum videtur nobis maius esse , 
 quam sit ; 
 iniuriatores nostros plus puniri volumus , 
 quam puniendi sint . Difficile est ergo valde reprimere iras , 
 et non appetere punitiones iniuriarum ultra quam dictet ratio . Plures ergo peccant in appetendo plus : 
 pauci vero delinquunt in appetendo minus . 
 Propter quod si virtus est circa bonum 
 et difficile , mansuetudo principaliter opponitur irae , 
 et intendit iras reprimere : 
 ex consequenti autem opponitur irascibilitati , 
 et intendit eam moderare , 
 quod ipsum nomen designat : 
 si enim vim nominis consideremus , 
 mansuetudo nominat temperamentum irae . 
 Quod autem deceat Reges et Principes esse mansuetos , 
 ostendere non est difficile . 
 Nam cum ira peruertat iudicium rationis , 
 non decet Reges et Principes esse iracundos , 
 cum in eis maxime vigere debeat ratio 
 et intellectus . Sicut enim videmus quod lingua infecta per coleram , 
 vel per alios humores , 
 non recte iudicamus de saporibus : 
 sic infecto appetitu per immoderatam iram , 
 vel per alias immoderatas passiones , 
 peruertitur nostrum iudicium rationis . 
 Si igitur inconueniens est regulam peruerti et obliquari : Rex , 
 qui debet esse quasi speculum 
 et forma viuendi , 
 et qui debet esse regula agendorum , 
 inconueniens est quod sit iracundus , 
 ne per iram peruertatur 
 et obliquatur . Sic etiam , 
 si nullo modo esset irascibilis , 
 et nullo modo commoueretur ad 
 punitionem faciendam , indecens esset : quia si punitiones non fierent in regno , 
 homines fierent iniuriatores aliorum , 
 et politia durare non posset . 
 Nullus igitur debet irasci per odium , 
 nec debet punitiones appetere propter odium , 
 sed propter amorem 
 et zelum est irascendum , 
 et sunt punitiones appetendae . Appetenda est enim punitio propter amorem et zelum iustitiae , 
 vel propter amorem Reipublicae 
 quia sine ea Respublica durare non posset . 
 Quare si quis in tantum esset mitis , 
 quod potius vellet iustitiam perire , 
 quam iustitiam exposcere , virtuosus non esset . 
 Tanto ergo magis decet Reges et Principes moueri ad punitionem faciendam , quanto magis spectat ad ipsos esse custodes iustitiae , 
 et conseruatores Reipublicae . 
 Quare si Reges non debent esse iracundi , 
 et debent moueri 
 secundum ordinem rationis , 
 ut fiant punitiones et vindictae , 
 cum hoc faciat mansuetudo , 
 decet eos mansuetos esse . 
