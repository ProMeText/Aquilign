Dicebatur supra circa filios tria intendenda esse , 
 videlicet quomodo habeant bene dispositum corpus , 
 bene ordinatum appetitum , 
 et bene illuminatum intellectum . 
 Haec autem tria triplici septennio possumus adaptare . 
 Nam in primo septennio post receptionem baptismatis 
 et sacramentorum Ecclesiae , 
 principaliter est insistendum quomodo habeant bene dispositum corpus . 
 Nam 
 quia in primis septem annis pueri 
 quasi omnino carent rationis usu , 
 nec commode assuesci poterunt ad opera virtutum , 
 nec ad scientificas considerationes . 
 Si enim aliquid illo tempore addiscere possunt , 
 hoc est idiomata vulgaria . Sed a septimo usque 
 ad quartumdecimum 
 quia iam incipiunt habere concupiscentias aliquas illicitas , 
 et aliquo modo 
 ( licet imperfecte ) incipiunt participare rationis usum , 
 ideo in illo tempore non solum curandum est quomodo habeant perfectum corpus , 
 sed etiam quomodo habeant ordinatum appetitum : 
 usque enim ad quartumdecimum annum 
 secundum Philosophum in Polit’ 
 magis inducendi sunt pueri ad bonum ex assuefactione quam ex ratione . 
 Sed a quartodecimo anno , 
 quia tunc perfectius participare incipiunt rationis usum , 
 non solum curandum est quomodo habeant bene dispositum corpus , 
 et bene ordinatum appetitum , 
 sed etiam quod sint prudentes , 
 et quod habeant bene illuminatum intellectum : ex tunc enim addiscere possunt 
 non solum grammaticam 
 quae videtur esse scientia verborum , 
 vel dialecticam 
 quae est quidam modus sciendi , 
 vel practicam musicae quae consistit in consonantia vocum : 
 sed possunt instrui in illis scientiis , 
 ad quas sciendas oportet recurrere ad intellectum rerum , 
 et per quarum cognitionem possumus fieri sapientes et prouidi . 
 In primo ergo septennio post receptionem baptismatis 
 et sacramentorum Ecclesiae , 
 intendendum est principaliter 
 quasi circa unum , 
 ut circa bonam dispositionem corporis . 
 Sed in secundo septennio , 
 ut a duodecimo anno usque ad quartumdecimum , est 
 quasi intendendum principaliter circa duo , ut circa dispositionem corporis , 
 et circa ordinationem appetitus . 
 Sed in tertio septennio , 
 ut a quartodecimo anno et deinceps intendendum est circa tria , 
 ut circa bonam dispositionem corporis , 
 circa ordinationem appetitus , 
 et circa illuminationem intellectus . 
 Bona autem dispositio corporis , 
 ut volentibus viuere vita politica , 
 a quartodecimo anno et deinceps , 
 est 
 ut assumant fortiores labores quam hactenus . 
 Nam sicut a septimo anno usque ad 14 assumendi sunt fortiores labores quam in septem praecedentibus annis : sic a quartodecimo 
 et deinceps assumenda sunt ulteriora exercitia quam hactenus . Immo omnes labores praecedentes quartumdecimum annum debent esse leues 
 et quasi debiles : 
 ex tunc autem assumendi sunt labores fortiores . 
 Nam et Philosophus 8 Poli’ 
 ait , 
 quod usque ad quartumdecimum annum pueri assuescendi sunt ad labores leues : 
 sed deinde debent assumere labores fortes . Adeo enim 
 secundum ipsum a quartodecimo anno assuescendi sunt pueri ad labores fortes , 
 ut ad exercitationem luctatiuam , 
 vel ad aliquam aliam exercitationem similem exercitationi bellicae ; 
 ut postea in quartodecimo anno instructi in luctatiua 
 et in equitativa , 
 et in aliis quae ad militiam requiruntur , subire possint labores militares : tunc enim est quis bene dispositus 
 quantum ad corpus , 
 quando habet tale corpus , 
 quale requirit suum officium : 
 ut tunc miles habet corpus bene dispositum , 
 quando habet ipsum tale , 
 quale requirit officium militare . 
 Quod sine forti exercitatione corporis esse non potest . 
 Cum ergo omnes volentes viuere vita politica , 
 oporteat 
 aliquando sustinere fortes labores pro defensione reipublicae : 
 omnes volentes viuere tali vita a quartodecimo anno ultra sic debent assuefieri ad aliqua officia robusta , 
 quod si aduenerit tempus 
 et congruitas quod respublica defensione indigeat , habeant corpus sic dispositum , 
 ut possint tales subire labores , 
 ut per eos respublica possit defendi . 
 Qui autem magis et qui minus sunt assuescendi ad tales labores , 
 in prosequendo patebit . 
 Sufficiat autem ad praesens scire , 
 quod decet 
 patres sic solicitari erga regimen filiorum , 
 ut habeant sic bene dispositum corpus , 
 ut possint debitos subire labores , 
 quod maxime fieri contingit , 
 si ad debita exercitia assuescant . Viso , 
 quomodo a quartodecimo anno ultra solicitari debent patres erga filios , 
 ut habeant dispositum corpus . Restat videre , 
 quomodo solicitari debeant circa eos , 
 ut habeant ordinatum appetitum . Videntur autem iuuenes a decimoquarto anno 
 intra , quantum ad inordinationes appetitus 
 specialiter deliquere quantum ad duo . 
 Primo quantum ad elationem , 
 quia cum ex tunc incipiant habere perfectum rationis usum , 
 videtur eis 
 quod digni sint dominari , 
 et dedignantur aliis esse subiecti . Secundo delinquunt in prosequendo venerea , 
 quia tunc incipiunt ardentius circa venerea incitari . 
 Quia ergo semper cautela est adhibenda 
 ubi maius periculum imminet : 
 a quartodecimo anno ultra specialiter monendi sunt iuuenes , 
 ut non sint elati , 
 sed sint subiecti et obedientes suis patribus et senioribus . Tangit autem Philosophus 8 Poli’ tres breues rationes , quare decet filios esse subiectos , et obedire senioribus , 
 et patribus . Prima ratio est : 
 quia seniores 
 et patres imperant iuuenibus propter eorum bonum : 
 quilibet autem obedire debet ei quem scit non percipere aliqua nisi ad bonum eius . 
 Secunda est ; 
 quia cum filii venerint ad aetatem perfectam futuri sunt dominari : 
 debent ergo ipsi dum sunt in aetate sic iuuenili patribus et senioribus obedire , 
 ut dent eis exemplum , 
 ut quando veniunt ad aetatem perfectam , eis famulantur 
 et obediant . Tertia ratio est : 
 quia qui vult discere principari , 
 debet prius discere subiici . 
 Unde ait Philosophus , 
 quod nemo bene principatur , 
 nisi prius didicerit esse subiectus . 
 Nullus enim est bonus magister , 
 nisi prius extiterit bonus discipulus : 
 ut ergo ipsi valeant bene principari , 
 indignari non debent subiici senioribus 
 et patribus . 
 Est ergo rectificandus appetitus iuuenum existentium in aetate de qua loquimur , 
 ut velint patribus et senioribus obedire . Secundo rectificandus est , 
 ne venerea illicita prosequantur . Iuuenes a decimoquarto anno ultra non solum inducendi sunt , 
 ut sint abstinentes 
 et sobrii 
 quantum ad cibum et potum , 
 sed 
 etiam 
 ut sint continentes et pudici 
 quantum ad actus venereos : 
 quia ex tunc ( ut dicebatur ) ardentius ad venerea incitantur . Inducendi ergo sunt in aetate illa , 
 ut vel omnino contineant , 
 vel usu propriae coniugis sint contenti . Ostenso , 
 quomodo in iuuenibus a quartodecimo anno ultra est bene disponendum corpus , 
 et rectificandus appetitus : 
 reliquum est 
 ut ostendatur , 
 quomodo recte illuminandus sit intellectus . 
 Hoc autem satis esse potest per habita manifestum . 
 Nam 
 quia a decimoquarto anno ultra incipiunt habere perfectum rationis usum , 
 ut dicebatur , 
 ex tunc potest instrui non solum in grammatica quae est scientia verborum , 
 vel in dialectica quae est 
 quasi quidam modus sciendi , 
 vel in practica musicae quae consistit in consonantia vocum : 
 sed etiam apti nati sunt 
 ut instruantur in ulterioribus scientiis . 
 Quae autem ulteriores scientiae eis sunt proponendae , 
 patet 
 etiam per iam dicta . 
 Nam si volunt viuere vita politica et militari , 
 potissime studere debent in moralibus scientiis : 
 quia per eos scire poterunt , 
 quomodo se 
 et alios debeant gubernare : 
 moralium autem scientiarum iuuenis 
 et insecutor passionum non est sufficiens auditor . In aetate ergo nimis puerili , quae durat usque 
 ad decimumquartum annum , tales scientiae non sunt proponendae illis : 
 sed a decimoquarto anno ultra 
 si iuuenes se refraerent 
 ne passiones 
 et lasciuias insequantur , 
 efficiuntur dispositi 
 ut sunt sufficientes auditores moralium , 
 per quae se 
 et alios gubernare cognoscant . Sic ergo regendi sunt iuuenes a decimoquarto anno ultra : 
 ut a decimoquarto anno usque ad vigesimumprimum , 
 vel usque ad vigesimumquintum , 
 vel usque ad vigesimumseptimum . 
 Si vero quaeratur , 
 qualiter ab illo tempore ultra regendi sunt homines : 
 quia tunc quasi peruenerunt omnimode ad suam perfectionem , debent esse tales , ut sciant seipsos regere et gubernare . Ex tunc ergo non indigent paedagogo , 
 sed per ea quae diximus in primo libro qui est de regimine sui , 
 possunt documenta accipere , 
 qualiter seipsos regant . 
