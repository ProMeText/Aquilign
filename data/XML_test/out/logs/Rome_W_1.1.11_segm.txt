Satis per habita manifestum est , 
 quod in bonis corporalibus non est ponenda felicitas . 
 Sunt 
 tamen tria bona corporis , 
 quae homines maxime desiderare videntur , 
 videlicet , 
 sanitatem , pulchritudinem , et robur . 
 Immo nonnulli in talibus suam felicitatem ponunt . Videtur enim omnino esse contrarium de bonis corporis , 
 et animae . 
 Bona enim corporalia quanto minus habentur , 
 magis desiderantur : 
 prius enim , 
 quam talia bona praegustentur , 
 creduntur esse maiora , 
 quam sint : eis autem adeptis , 
 apparent non esse tanta , 
 quanta credebantur . Virtutes autem , 
 et bona intellectualia modum conuersum tenent : 
 nam eis adeptis , 
 inueniuntur maiora , 
 quam crederentur . 
 Ideo ignorantes dulcedinem sapientiae , 
 aliquando reprehendunt vacantem philosophiae , 
 et negotio scientifico : 
 quia ignorant bonitatem , 
 et dulcedinem virtutum , 
 et scientiarum . 
 Quod si bene eam cognoscerent , 
 non solum non increparent dantes se scientiis et virtutibus , 
 sed etiam deriderent quicunque talibus non vacarent . Bona ergo corporalia , 
 quia non habita reputantur maiora quam sint , multi carentes corporalibus bonis , adeo affectant ea , 
 et credunt ipsa esse tantae excellentiae , 
 ut si haberent illa , reputarent se esse felices . Ideo dicitur 1 Ethic’ 
 quod infirmi egentes ut sint sani , 
 felicitatem ponunt in sanitate , 
 et mendici in diuitiis , 
 turpes in pulchritudine , debiles in robore . 
 Sed quod non sit felicitas in robore , 
 nec in sanitate , 
 nec in pulchritudine , 
 triplici via venari possumus . Primo , 
 quia talia bona sunt corporalia . Secundo , 
 quia quodammodo exteriora . Tertio , 
 quia sunt de facili mutabilia . Corporalia enim sunt , 
 quia habent esse in corporalibus , 
 ut subiecto : 
 nam sanitas est in humoribus , pulchritudo in membris , robur in ossibus , 
 et neruis . 
 Nam ( ut vult Philosop’ 
 3 De eligendis ) 
 sanitas est debita adaequatio humorum . Pulchritudo est debita commensuratio membrorum . 
 Robur debita proportio ossium et neruorum . 
 Quare cum humores , 
 membra , nerui , 
 et ossa sint corporalia , sanitas , 
 pulchritudo , 
 et robur corporalia esse dicuntur ; 
 non ergo in eis est ponenda felicitas . Secundo in talibus felicitas poni non debet , 
 quia sunt quodammodo exteriora bona . 
 Nam homo 
 ( 
 secundum Philosophum ) est magis intellectus , quam sensus : 
 et anima plus est de ratione hominis , quam corpus : 
 et semper forma magis dicit naturam rei , 
 quam materia . 
 Illa ergo sunt bona maxima interiora nostra , 
 quae se tenent ex parte animae : 
 ponenda est ergo felicitas 
 non in sanitate , 
 nec in pulchritudine corporis , 
 sed animae . 
 Non igitur quis credat se esse felicem , 
 si habeat aequatos humores , 
 et sit sanus corpore : 
 vel quod habeat conformia membra , 
 et sit pulcher : 
 vel habeat proportionem ossium et neruorum , 
 et sit robustus corporaliter . 
 Sed si habeat aequatas potentias , 
 ut quod inferiores potentiae subsint rationi ; 
 et sit sanus , et fortis mente : 
 et si huiusmodi potentias habeat ornatas virtutibus , 
 et bonis operibus 
 et sit pulcher in anima , 
 tunc ( ut exigit suus status ) 
 credat se esse felicem . Dicimus autem 
 ( ut exigit suus status ) 
 quia plena felicitas 
 in hac vita haberi non potest . In sanitate ergo , 
 et fortitudine , 
 et pulchritudine corporali , 
 quia sunt quodammodo bona exteriora , 
 felicitas poni non debet . 
 Quod autem in bonis interioribus sit proprie felicitas , 
 patet per Philosophum 7 Politicorum dicentem , 
 quod testis est nobis Deus , 
 quod felicitas in bonis interioribus est ponenda . Testificatur enim hoc Deus per seipsum , 
 ut idem ibidem innuit : 
 nam Deus non est beatus per aliqua exteriora bona , 
 sed per ea quae sunt in seipso . 
 Si ergo anima beata assimilatur Deo , 
 non erit beata , 
 nisi per bona , 
 quae sunt in seipsa . Tertio in talibus bonis non est ponenda felicitas , 
 quia sunt valde mutabilia . Aequatio enim humorum , 
 cum subsunt motui supercoelestium corporum , 
 variationi aeris , mutationi ciborum , 
 de facili variationem recipit . 
 Sed amissa sanitate , amittitur robur corporis , 
 quia laxantur membra , debilitantur nerui . Propter quod tollitur proportio illa neruorum , 
 et ossium , 
 in quibus habet esse fortitudo corporalis . Sic etiam tollitur pulchritudo , 
 quia amissa sanitate , 
 membra fiunt macilenta , 
 non remanet in eis color debitus : 
 amittunt conformitatem illam , 
 in qua reseruatur decor , 
 et pulchritudo . 
 Non decet ergo Regem , 
 nec aliquem hominem in talibus suam felicitatem ponere , quae sunt corporalia , 
 et quodammodum exteriora , 
 et de facili mutabilia . Dicamus ergo ad intelligentiam omnium dictorum , 
 quod non decet Principem felicitatem ponere in voluptatibus corporalibus , nec in diuitiis , 
 nec in honoribus , nec in fama , 
 nec in ciuili potentia , 
 nec in sanitate , 
 nec in robore corporali , 
 nec in pulchritudine : 
 omnibus tamen istis debet uti , 
 ut sunt organa ad felicitatem . 
 Debet enim uti cibis , 
 in quibus est delectatio corporalis , 
 propter conseruationem indiuidui , 
 siue propter conseruationem propriae personae : 
 nam , 
 cum ipse sit caput Regni , 
 ex defectu eius posset consurgere malum gentis . 
 Debet uti actu matrimoniali propter conseruationem speciei , 
 siue propter procreationem prolis : 
 nam ex defectu filiorum multa regna passa sunt diuisionem , et scandala : 
 decedentibus enim Principibus absque liberis , 
 plures insurgunt , 
 ut dominentur , 
 et faciunt dissensionem in Populo . 
 Debet enim Princeps possidere sufficientes diuitias , 
 ut possit regnum defendere , 
 et exercere operationes virtutum : 
 decet enim Regem esse magnificum , 
 beneficiare personas dignas : 
 quod sine diuitiis fieri non potest . Sic etiam , 
 ne vilipendatur maiestas regia , 
 est Rex dignus honore , et expedit ei habere ciuilem potentiam : 
 nam propter paruipensionem Principis , 
 ut plurimum aliqui operantur mala , et offendunt alios , 
 quod Regno non expedit . Sic 
 etiam 
 debet esse curae ipsi Principi de debita fama , quia propter hoc inducuntur subditi ad virtutem . 
 Nam ( ut probatum est ) 
 qualis est Princeps , 
 talis est Populus . 
 Cum ergo Princeps , 
 bonus praedicatur , 
 subditi suscipiunt materiam benefaciendi . Sic etiam , 
 sanitas , pulchritudo , 
 et fortitudo competunt Principi , 
 non quod in eis sit proprie felicitas , 
 sed quia possunt esse organa ad felicitatem . 
 Talia ergo diligenda sunt , 
 ut sunt organa ad felicitatem , 
 et ut faciunt ad quandam claritatem felicitatis . 
 Propter quod , 
 de his , 
 quomodo diligenda sunt , hic breuiter pertransiuimus , 
 quia de eis inferius sumus aliqua tractaturi . 
