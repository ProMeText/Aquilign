Postquam docuimus populum , 
 et omnes habitatores Regni , 
 ut obediant Regibus , 
 et obseruent eorum leges : 
 volumus in hoc capitulo declarare , 
 qualiter se habere debeant existentes in regno , 
 ne Reges prouocentur 
 ad iracundiam contra ipsos . 
 Ita autem 
 secundum Philosophum in principio 2 Rhet’ est tristitia proueniens ex appetitu apparentis punitionis , 
 propter apparentem paruipensionem eorum quae in ipsum , aut in aliqua ipsius , 
 aut in aliqua quae ordinantur ad ipsum . Nunquam enim ira sine tristitia est . Appetit autem iratus apparenter , 
 idest manifeste punire eos 
 qui paruipendunt ipsum , vel aliqua quae sunt ipsius , 
 vel ea quae aliquo modo ordinantur ad ipsum . 
 Cum ergo quis aliquo dictorum modorum manifeste forefacit in alium , 
 ille tristatus ex appetitu punitionis , 
 dicitur irasci . 
 Ciues itaque ut non prouocent Reges ad iram , 
 non debent fore facere nec in Regem , 
 nec in ea quae sunt ipsius , 
 nec in illa quae aliquo modo ordinantur ad ipsum . 
 Primo quidem expedit eis , 
 qui sunt in regno , 
 ut non incurrant regiam iram , non forefacere in ipsum Regem . Regi autem duo debentur , 
 honor et obedientia . Est enim Rex caput regni : caput autem ad alia membra dupliciter comparatur . Primo quidem , 
 quia est altius et excellentius illis . Secundo vero , 
 quia ea dirigit in actiones suas . 
 In capite enim viget sensus 
 et imaginatio , 
 per quam dirigimur in operationes nostras . Sic Rex excellentior est omnibus illis , 
 qui sunt in regno . 
 Rursus quia eius est leges ferre , 
 et quia in Rege maxime vigere debet sensus et prudentia , 
 ad ipsum spectat per se et per alios dirigere eos , 
 qui sunt in regno . Ratione ergo quia Rex est excellentior aliis , ei debetur honor , 
 et reuerentia . Ratione vero , 
 quia ipsius est dirigere alios , 
 debetur ei subiectio et obedientia . 
 Quare dupliciter potest forefieri ad Regem ab iis 
 qui sunt in regno . Primo , 
 si non ei exhibeant honorem debitum , et reuerentiam dignam . Secundo , 
 si non sint ei subiecti et obedientes , obseruando eius leges 
 et mandata . 
 Cum enim haec duo , 
 honor videlicet , et obedientia subtrahuntur a Rege , 
 merito prouocatur ad iram . Ideo dicitur 2 Rhet’ 
 quod irascimur iis qui tenentur , 
 vel consueuerunt nos honorare , 
 si non sic se habeant . 
 Et est ratio , 
 quia sic se habentes videntur nos despicere . 
 Nam si nos non despicerent , impenderent nobis honorem dignum . 
 Sic etiam ibidem dicitur , 
 quod et ad minores irascimur , 
 si non sic se habeant ut debent , 
 vel si faciant contraria eorum quae debent , 
 quod maxime contingit , 
 si transgrediuntur mandata superiorum , 
 et non obediunt regi quasi praecellenti . Viso quomodo habitatores regni non debent prouocare Regem ad iram , 
 forefaciendo in ipsum , non exhibere ei debitum honorem et obedientiam condignam . Restat videre , quomodo non debent ipsum prouocare , 
 forefaciendo in eos 
 qui sunt eius , 
 et qui pertinent ad ipsum . 
 Ad Regem autem pertinere videntur quatuor genera personarum 
 videlicet parentes 
 et uniuersaliter omnes cognati , 
 uxor filii , 
 et subditi . 
 Spectat itaque ad habitatores regni 
 si nolunt Regem ad iram prouocare , 
 non solum non forefacere in ipsum Regem , 
 sed etiam non forefacere in cognatos , uxorem , filios , et uniuersaliter in omnes subiectos ipsi regi . 
 Et quia omnes 
 qui sunt in regno ipsi regi sunt subditi , forefacit in regem quotiescunque alicui existenti in regno 
 efficitur iniuria aliqua . Hoc est ergo quod dicitur 2 Rhet’ cap’ de ira , 
 quod irascimur forefacientibus in parentes , 
 filios , 
 uxores , 
 et subiectos 
 eo quod est turpe ipsis non auxiliari . 
 Tertio spectat ad habitatores regni non forefacere in ea quae aliquo modo ordinantur ad regem . 
 Huiusmodi autem sunt possessiones propriae , 
 et debita iura regni : 
 quia 
 in hoc videntur ipsum contemnere 
 et paruipendere , 
 si iniuste 
 et absque iussione regia manum apponunt in ea , 
 quae ad regem spectant . Decet ergo omnes ciues 
 et uniuersaliter omnes habitatores regni ab ipsa infantia prouocare filios ad dilectionem Regis : 
 instruere eos quomodo debeant honorare Regem , obedire ei : 
 non forefacere in cognatos eius , 
 nec in filios , 
 nec in aliquas personas ei subiectas , 
 nec in aliqua iura regni . Pessimum est enim ( ut dicitur 7 Pol’ ) 
 non instruere pueros ad virtutem , 
 et obseruantiam legum utilium : 
 et ad obseruandum ea quae requirit politia , 
 vel regimen regni , 
 in quo existit : 
 semper enim amamus prima magis ; 
 et illud ad quod primo instruuntur iuuenes , sunt magis proni ad obseruandum . 
