Dicebatur supra in hac tertia parte huius secundi libri , 
 de quatuor esse dicendum : 
 videlicet de aedificiis , 
 possessionibus , numismatibus , 
 et ministris siue seruis . 
 Expeditis ergo tribus , 
 restat exequi de quarto , 
 ut de seruis . Ostendemus enim primo seruitutem aliquam naturalem esse , 
 et quod naturaliter expedit aliquibus aliis esse subiectos : 
 quod probat 
 Philosophus primo Politâ€™ quadruplici via , 
 sumpta ex quadruplici similitudine . Prima via sumitur ex similitudine reperta in rebus inanimatis . 
 Secunda ex partibus eiusdem animalis . 
 Tertia ex diuersis speciebus animalium . Quarta ex diuersitate sexuum in specie humana . Prima via sic patet . 
 Nam numquam aliqua multa 
 secundum debitum ordinem efficiunt aliquid unum , 
 nisi sit ibi aliquid praedominans respectu aliorum : 
 ut si plures voces efficiunt aliquam harmoniam , 
 oportet ibi dare aliquam vocem praedominantem , 
 secundum quam tota harmonia diiudicatur . 
 Sic etiam si plura elementa concurrunt ad constitutionem eiusdem corporis mixti , 
 oportet aliquod elementum praedominans , 
 secundum quod illi mixto competat debitus motus aut debitus situs . Inde est ergo quod in omnibus mixtis dominatur terra : 
 quia omnia talia sunt grauia , 
 et naturaliter deorsum tendunt . 
 Quare si sic est in rebus inanimatis 
 quod nunquam aliqua plura constituunt naturaliter aliquid unum , 
 nisi ibi naturaliter aliud sit praedominans : 
 cum societas hominum sit naturalis , 
 quia homo est naturaliter animal sociale , 
 ut superius diffusius probabatur , 
 numquam ex pluribus hominibus fieret naturaliter una societas vel una politia , 
 nisi naturale esset aliquos principari 
 et aliquos seruire . 
 Sunt ergo aliqui naturaliter domini , 
 et aliqui naturaliter serui . Secunda via ad inuestigandum hoc idem sumitur 
 ex his quae videmus in partibus eiusdem animalis : 
 quodlibet enim animal tanquam in partes naturales diuiditur in corpus et animam : 
 ubi anima est quasi dominans , 
 et corpus est 
 quasi obsequens 
 et obediens . 
 Corpus enim non posset seipsum dirigere ad operationes debitas , 
 sed dirigitur ad huiusmodi opera per virtutem animae : 
 cum ergo multi hominum comparentur 
 ad alias quasi corpus ad animam , sequitur eos esse naturaliter seruos . Sunt enim aliqui carentes prudentia et intellectu , 
 non valentes se dirigere ad operationes debitas . Expedit ergo eis , 
 ut dirigantur ab aliis , 
 et ut aliis sint subiecti . Sicut ergo in homine virtuoso , 
 et bene disposito , 
 anima dominatur , 
 et corpus obedit : sic in politia bene ordinata sapientes debent dominari , 
 et insipientes obedire : 
 quia hi comparantur ad alios quasi corpus ad animam , 
 et quasi organum ad artificem . 
 Contingit tamen aliquando magis dominari ignorantes , 
 quam sapientes . 
 Sed hoc accidit ex peruersitate politiae : 
 nam sicut in homine pestilente , 
 et habente animam peruersam ; 
 corpus 
 et sensualitas dominatur magis quam anima vel ratio : sic in politiis pestilentibus , 
 et corruptis magis dominantur ignorantes , 
 quam sapientes . Tertia via sumitur ex diuersis speciebus animalium , 
 ut ex homine respectu aliorum animalium : homo enim 
 ( 
 ut supra dicebatur ) naturaliter dominatur bestiis . Videmus enim multas bestias domesticas , 
 ut canes , 
 et equos in multis consequi salutem 
 propter prudentiam hominum , 
 quam ex propria industria consequi non possent . 
 Expedit ergo eis , 
 et naturale est ipsis subiici homini ; 
 eo quod per hominum prudentiam diriguntur 
 et saluantur . 
 Quare cum insipientes comparentur ad industres sicut bestiae ad homines , 
 eo quod carentes prudentia nesciant seipsos dirigere : 
 sicut naturale est bestias seruire hominibus , 
 sic naturale est ignorantes subiici prudentibus expedit enim eis sic esse subiectos , 
 ut per eorum industriam dirigantur 
 et saluentur . Quarta via sumitur ex diuersitate sexum , 
 vel ex compassione virorum 
 ad foeminas . 
 Videmus enim virum , 
 eo quod sit ratione prestantior , 
 naturaliter dominari foeminae , 
 de qua dicitur primo Politicorum 
 quod habet consilium inualidum : 
 cum ergo videamus aliquos homines respectu aliorum plus deficere a rationis usu quam foeminae a viris , 
 sequitur eos naturaliter esse subiectos . 
 Quare seruitus est aliquo modo quid naturale , 
 et naturaliter expedit societati humanae aliquos seruire , 
 et aliquos principari , 
 ut in principio capituli dicebatur . 
