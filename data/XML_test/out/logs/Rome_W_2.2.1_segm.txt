Expedita prima parte huius Libri secundi , 
 in qua determinatum est de regimine nuptiali , 
 restat exequi de secunda , 
 in qua agetur de regimine paternali : 
 non enim sufficit patrifamilias , 
 scire coniugem regere , 
 nisi nouerit filios debite gubernare . 
 Sciendum igitur , 
 quod cum communitas viri et uxoris , 
 et domini 
 et serui pertineant ad domum primam : 
 communitas vero patris , 
 et filii pertineat 
 ad domum iam inesse perfectam : 
 quia domus prima praecedit domum iam in esse perfectam , 
 ideo forte videretur alicui statim post determinationem de regimine nuptiali , determinandum esse de regimine seruorum . Verum quia , 
 ut dicitur primo Politicorum , oeconomiae 
 amplior est solicitudo circa homines quam circa passionem inanimatorum , 
 et circa liberos quam circa seruos , 
 ideo decreuimus prius determinare de regimine filiali quam de regimine seruili , 
 tanquam de eo circa quod esse debet amplior cura . In determinando quidem de regimine filiorum , 
 primo ostendere uolumus , 
 quod decet 
 omnes patres circa proprios filios esse solicitos . 
 Nam cognita solicitudine , 
 quae est circa filios habenda , 
 magis incitabuntur parentes 
 ut suos filios bene regant . Possumus autem triplici via venari , 
 quod decet huiusmodi solicitudinem habere parentes . Prima via sumitur 
 ex eo quod patres sunt causa filiorum , 
 et filii habent ab eis esse . 
 Secunda , 
 ex eo quod sunt superiores et praestantiores illis . 
 Tertia vero , 
 ex eo quod inter eos debet esse amicitia naturalis . Prima via sic patet . 
 Nam sicut in naturalibus rebus aspicimus 
 quod nunquam natura dat esse alicui , 
 nisi sit solicita circa ea per quae illud valet conseruari in esse , 
 ut si natura dat esse igni , 
 statim est solicita dare ei leuitatem quandam , 
 per quam feratur sursum , 
 eo quod in loco superiori magis habet in esse conseruari quam in inferiori : 
 sic etiam si natura dat animalibus esse , 
 quia animal sine cibo conseruari non potest , 
 natura est solicita dare animalibus ora 
 et alia organa , 
 per quae possunt sumere cibum 
 et nutrimentum . 
 Quare si patres sunt causa filiorum , 
 et filii naturaliter a patribus esse habent , 
 decet patres habere curam filiorum , 
 et solicitari erga eos , 
 ut inueniant eis illa , 
 per quae possint bene viuere , 
 et per quae valeant conseruari in esse . Secunda via ad inuestigandum hoc idem , sumitur ex eo quod patres sunt praestantiores filiis , 
 et debent praeesse eis . 
 Naturaliter enim semper superiora in inferiora influunt , 
 et ea regulant 
 et conseruant : 
 videmus enim super caelestia corpora influere 
 in haec inferiora , 
 et ea regere , 
 et conseruare . 
 Quare si naturale est , 
 ut superiora et praeeminentia in inferiora influant , 
 et ea regulent 
 et conseruent : 
 decet 
 quemlibet dominantem , 
 et praeeminentem solicitari , 
 quomodo per debita auxilia influat , et subueniat suis subiectis , 
 et quomodo eos regulet et conseruet . Unde et ipse Deus , 
 qui singulis rebus praeest , habet solicitudinem , et prouidentiam totius Uniuersi . 
 Patres ergo 
 eo ipso quod naturaliter praesunt filiis , 
 debent circa eorum regimen esse soliciti . 
 Tertia via sumitur ex parte amicitiae naturalis , 
 quae est inter parentes , 
 et filios . 
 De ratione enim amoris , 
 est ut solicitet amantem circa rem amatam , 
 quilibet enim solicitatur circa dilectum : 
 quare cum inter patrem 
 et filium sit amor naturalis , 
 ut probatur 8 Ethicorum , 
 decet patres ex ipso amore naturali , 
 quem habent ad filios , solicitari circa eos . 
