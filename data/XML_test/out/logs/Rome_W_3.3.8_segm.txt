Negocia bellica 
 inter caetera periculosiora esse videntur , 
 ideo in eis est magna diligentia adhibenda . 
 In talibus igitur non potest quis superabundare cautelis . 
 In pugna enim omnino est eligendum , 
 maiorem diligentiam habuisse quam bella commissa requirerent , 
 quam circa ipsa in aliquo neglexisse . 
 Nam recitat Vegetius dixisse Catonem , 
 quod in aliis rebus 
 si quid erratum est , 
 potest postmodum corrigi . Delicta vero bellorum emendationem non recipiunt : 
 sed statim poena errorem consequitur : 
 quia imperite et imprudenter pugnantes , 
 vel confestim pereunt , 
 vel in fugam versi adeo efficiuntur timidi , 
 quod contra suos victores vix aut nunquam audent bella committere . 
 Quare si in bellis omnino est superabundandum cautelis , 
 non est praetermittendum 
 quicquid in aliquo casu potest exercitui esse proficuum , 
 ne debelletur ab hostibus . 
 Contingit autem pluries diuino 
 et nocturno tempore , quod , 
 exercitu absque fossis et castris existente , 
 et non credentes hostes esse propinquos , 
 superuenientibus hostibus fugit exercitus debellatus . Igitur 
 postquam exercitus suam dietam compleuit , 
 alicubi vult pernoctare , vel ulteriorem moram contrahere , 
 si ad locum illum in aliquo casu , 
 vel in aliquo euentu hostes superuenire possunt , 
 statim circa exercitum fiendae sunt fossae , 
 erigendae munitiones aliquae 
 quasi ad modum castrorum : 
 quia nihil neque tam salutare neque tam necessarium inuenitur 
 in bello , 
 sicut si debite sunt factae munitiones , 
 et recte constituta sint castra ita , 
 ut infra castrorum spatia totus exercitus securus permaneat , 
 quandocunque et undecunque 
 superuenientes hostes obsideant . 
 Debet enim exercitus secum ferre munitiones congruas , 
 ut cum castrametari voluerit , 
 quasi quandam munitam ciuitatem secum portasse videatur . 
Viso utile esse circa exercitum facere fossas 
 et construere castra : 
 restat ostendere , 
 quomodo huiusmodi monitiones et castra sunt construenda . 
 Nam si hostes sunt absentes 
 facile est fossas circa exercitum fodere , 
 munitiones erigere et castra construere . 
 Sed si aduersarii praesentes adsint , 
 difficilius est castra munire . Sunt enim in tali casu duo necessaria , 
 videlicet hostibus resistere , 
 et castra construere . 
 In tali ergo euentu 
 secundum sapientum sententiam , est exercitus diuidendus , 
 ita quod omnes equites , 
 et una pars peditum 
 debet ordinari in acie ad pellendum impetum hostium : 
 reliqua vero pars peditum quae possit sufficere ad celerem constructionem castrorum , 
 debet celeriter castra construere . Oportet autem semper construendis castris , 
 et faciendis fossis aliquos magistros praestitui , 
 qui negligentes solicitent , 
 et unicuique iniungant 
 quod ipsum oporteat facere . 
Ostenso utile esse castra construere , 
 et qualiter 
 etiam praesentibus hostibus construenda sint castra : 
 reliquum est declarare quae sunt attendenda in constructione castrorum . In faciendis enim fossis , 
 et in construendis castris , 
 inter quorum spatium est exercitus collocandus , 
 tria sunt consideranda , 
 videlicet situs , forma ; 
 et munitionis modus . 
 Circa situm 
 ( quantum ad praesens spectat ) sunt quatuor attendenda . Primo 
 ut sit ibi copia aquae , 
 et aliorum quae sunt exercitui necessaria . Secundo non debet esse ibi vicinus mons aliquis , 
 a quo possit exercitus impugnari . Tertio circa situm considerandum est spatium ut pro numero bellatorum accipiendum est spatium , 
 circa quod sunt munitiones erigendae : 
 ut non accipiatur de spatio ultra quam requirat huiusmodi multitudo , 
 nec etiam accipietur tam modicus , 
 ut ultra quam debeat , 
 oporteat exercitum constringi et constipari . 
 Quarto si oporteat 
 in loco illo exercitum moram contrahere , 
 et adsit possibilitas est eligenda circa situm salubritas aeris . 
 Nam in exercitu non solum cauenda sunt vulnera hostium , 
 sed ut offert se facultas , cauendae sunt pestes morborum . Declarato ergo 
 quae sunt attendenda circa situm castrorum : 
 declarandum est , qualis debeat esse eorum forma . Videtur autem velle Vegetius , 
 munitiones et fossas fiendas 
 circa exercitum debere habere formam quadrilateram oblongam . 
 Attamen quia figura circularis est capacissima , 
 est elegibilius facere munitiones 
 secundum circularem formam , 
 vel 
 secundum multorum angulorum : 
 quia si multum timeretur de impetu hostium , 
 oporteret foueas facere 
 multorum angulorum , 
 eo quod illa est magis defensioni apta , 
 ut infra patebit . 
 Talis itaque forma est melior in constructione castrorum , 
 nisi loci situs impediat . 
 Nam contingit aliquando situm illum non pati talem formam . In tali ergo casu construenda sunt castra semicircularia , triangularia , quadrata , 
 vel aliquam formam aliam 
 quam requirit dispositio 
 et aptitudo situs . 
 Porta autem principalis ex illa parte fienda est , 
 quae respicit hostes , 
 vel circa quam protectus est exercitus . Sunt etiam in castris ponenda insignia ad terrendum hostes : 
 et etiam ad hoc , 
 ut si contingat aliquos de exercitu elongare a castris , 
 visis insignis melius sciant ad castra redire . 
 His itaque pertractatis superest 
 videre quis munitionis modus attendendus sit in constructione castrorum . 
 Nam si exercitus diu ibi morari intendat , eligendae sunt fortiores munitiones , et fiendae ampliores fossae . 
 Sed si solum ibi pernoctare cupit , 
 aut ibi debet 
 per modicum tempus existere , 
 non oportet tantas munitiones expetere . Modum autem , 
 et quantitatem fossarum tradit Vegetius dicens , 
 quod si non immineat magna vis hostium , 
 fossa debet esse lata pedes nouem , alta septem . 
 Sed si aduersariorum vis acrior imminet , 
 contingit fossam ampliorem et altiorem facere ita , 
 ut sit lata pedes duodecim , 
 et alta nouem . Est tamen aduertendum quod si fossa sit alta pedum nouem , propter terram eiectam supra fossam crescit 
 quasi pedes quatuor : 
 ita quod tota fossa alta erit quasi pedes tresdecim : 
 debet enim esse fossa in ante ex parte hostium , 
 et terra proiicienda est ad partem intra , 
 ubi est exercitus collocandus . In terra autem illa figendi sunt stipites , et ligna , 
 et munitiones aliae ; 
 quas secum exercitus portare debet . 
 Sic ergo castris constitutis , 
 sic fossis factis , 
 poterit exercitus morari securus . 
