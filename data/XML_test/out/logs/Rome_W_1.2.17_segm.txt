Numerabantur superius duodecim virtutes , 
 inter quas ( ut dicebatur ) quatuor erant Cardinales et principales ; 
 videlicet , Prudentia , 
 Iustitia , 
 Fortitudo , et Temperantia . 
 Postquam ergo diximus de his quatuor virtutibus , 
 et ostendimus quomodo Reges et Principes illis virtutibus decet esse ornatos . 
 Reliquum est pertransire ad virtutes alias . 
 Virtutes autem aliae vel respiciunt exteriora bona , 
 vel exteriora mala . 
 Si exteriora bona , 
 illa vel sunt bona 
 secundum se , 
 vel in ordine ad aliud . Primo ergo dicemus de virtutibus respicientibus exteriora bona 
 secundum se . Postea determinabimus de virtutibus respicientibus exteriora bona in ordine ad aliud . 
 Bona autem exteriora vel sunt utilia , 
 ut pecunia , 
 et diuitiae , 
 et omnia quae numismate mensurari possunt : 
 vel sunt honesta , 
 ut honores . 
 Primo ergo dicemus de virtutibus respicientibus bona utilia : 
 et postea de respicientibus bona honesta . 
 Incipit enim nostra cognitio a sensu . 
 Cum ergo bona utilia sensibiliora sint honestis , 
 prius determinandum est 
 de virtutibus respicientibus bona utilia . 
 Circa autem bona utilia 
 ( 
 ut determinari habet 4 Ethic’ ) est duplex virtus : liberalitas , 
 et magnificentia . Hae autem duae virtutes respiciunt sumptus , et pecuniam : 
 sed non eodem modo : 
 nam liberalitas 
 ( quae alio modo largitas nuncupatur ) dicitur respicere sumptus mediocres : 
 magnificentia vero dicitur respicere magnos sumptus ; 
 quod quomodo sit intelligendum , 
 in prosequendo patebit . 
 Si igitur in faciendo sumptus conuenit deficere , 
 quod facit auaritia : 
 et superabundare , 
 quod facit prodigalitas , 
 quia utrunque est contra rectam regulam rationis , 
 oportet dare virtutem aliquam mediam inter auaritiam , 
 et prodigalitatem : 
 huiusmodi autem virtus est liberalitas . Patet ergo 
 quid est liberalitas . 
 Nam sicut fortitudo 
 quia est media 
 inter timores et audacias , ideo est virtus reprimens timores , 
 et moderans audacias : 
 ita liberalitas 
 quia est media inter auaritias 
 et prodigalitates , 
 ideo est virtus reprimens auaritias , 
 et moderans prodigalitates . 
 Consistit autem haec virtus in recto usu pecuniae . 
 Ad rectum autem usum pecuniae tria requiruntur . 
 Primo quod non accipiat eam unde non debet . Secundo quod accipiat unde debet . 
 Tertio quod expendat 
 prout debet . 
 Spectat autem ad liberalem non usurpare alios redditus , 
 et custodire proprios . 
 Nam licet liberales non diligat pecuniam 
 secundum se , 
 sed ut eam ordinet ad debitos sumptus : 
 tamen 
 ut possit debitos sumptus facere , 
 non debet proprios redditus inaniter dispergere . 
 Ergo non usurpare redditus alienos , 
 habere debitam curam de propriis , 
 et ex eis debitos sumptus facere : 
 sunt illa tria circa quae videtur esse liberalitas . 
 Non autem est circa haec tria aeque principaliter 
 et primo . 
 Nam circa expendere et circa debitos sumptus facere , 
 est liberalitas principaliter , 
 et primo . Circa autem proprios redditus custodire , 
 et circa non accipere alienos , 
 est ex consequenti . Usurpans enim bona utilia , 
 et non accipiens ea 
 sicut debet , nimis videtur auidus pecuniae . Propter quod Philosophus 4 Ethic’ usurarios , 
 lenones , 
 idest viuentes de meretricio , 
 expoliatores mortuorum , 
 et aleatores , 
 dicit esse turpia lucra : 
 et omnes tales appellat illiberales . Aleator enim 
 et omnis lusor taxillorum illiberalis est : 
 lucratur enim ab amicis , 
 quibus oportet bene facere . 
 Est igitur liberalitas 
 circa non accipere unde non debet : 
 non tamen est circa haec principaliter . Nam accipientes unde non debent , 
 magis sunt iniusti , quam illiberales , 
 ut vult Philosophus 4 Ethic’ . Quare non est liberalitas principaliter circa non accipere unde non debet , 
 nec circa accipere unde debet : 
 sed est principaliter circa expendere quomodo debet . 
 Nam propter quod unumquodque tale , 
 et illud magis . 
 Si enim liberalis conseruans proprios redditus , 
 et accipiens unde debet , 
 hoc ideo facit , 
 ut possit 
 ex propriis redditibus debitos sumptus facere , et expendere 
 sicut debet : 
 merito liberalitas principalius est in expendendo 
 et in benefaciendo aliis ; 
 ex consequenti autem est circa custodire proprios redditus , 
 et circa non usurpare alienos . 
 Probat enim Philosophus 4 Ethicorum quinque rationibus , liberalitatem magis esse circa expendere 
 et circa beneficiare alios , 
 quam circa proprios redditus custodire . Liberalitas enim 
 ( 
 ut dictum est ) 
 esse debet circa debitum usum pecuniae . 
 Uti autem pecunia , 
 est expendere eam et tribuere eam aliis . 
 Custodire autem proprios redditus , 
 non est uti pecunia , 
 sed magis est acquirere 
 et generare ipsam . 
 Propter quod patet liberalitatem esse magis circa expendere 
 et circa tribuere pecuniam aliis , 
 quam circa proprios redditus custodire . 
 Secundo hoc idem patet , 
 quia ad virtutem principalius spectat facere maius bonum . Maius autem bonum est benefacere , 
 quam bene pati , 
 et bene operari , 
 quam turpia non operari . 
 Qui autem debite expendit 
 et aliis dona largitur , benefacit . Custodiens vero proprios redditus , 
 et accipiens pecuniam a propriis possessionibus , 
 bene patitur 
 siue bene recipit 
 eo modo 
 quo debet . 
 Non usurpans autem aliena , 
 non operatur turpia . 
 Si ergo melius est benefacere , 
 quam non malefacere , 
 vel quam bene pati : 
 melius est bene expendere , 
 quam aliena non surripere vel quam propria custodire . 
 Tertio hoc idem patet : 
 quia circa illud magis consistit virtus , circa quod consurgit maior laus . Maior autem laus consurgit in bene expendendo , 
 et aliis benefaciendo , quam in custodiendo propria , 
 vel in non usurpando aliena . 
 Liberalitas ergo principalius consistit in debite expendendo , 
 et benefaciendo aliis . 
 Quarto hoc idem patet : 
 quia virtus principalius est circa difficilius . 
 Difficilius autem est aliis dona tribuere , quam proprios redditus custodire , 
 vel quam aliena non surripere . Nam custodire propria 
 secundum se non est difficile : 
 quia unusquisque naturaliter inclinatur 
 ut se diligat , 
 et ut sua bona custodiat . Dare autem propria bona , 
 secundum se difficultatem habet : 
 quia propria bona sunt aliquid ad nos pertinens , 
 et naturaliter afficimur ad illa . Immo auari adeo afficiuntur 
 ad ista exteriora bona , 
 ut pecuniam , 
 quam habent , 
 reputent aliquid incorporatum sibi . 
 Videtur enim eis , 
 quando accipitur pecunia ab eis , 
 quod accipiatur aliquid 
 de proprio corpore . 
 Quia igitur bona propria sunt nobis quasi coniuncta , 
 aliena vero sunt disiuncta : 
 non est adeo difficile non usurpare aliena , 
 ad quae non ita afficimur , 
 quia non sunt nobis coniuncta : 
 sicut est difficile dare propria , 
 ad quae magis afficimur , 
 quia nobis quodammodo coniunguntur . Quare circa debite expendere , et circa aliis bona tribuere , principalius consistet liberalitas , tanquam circa magis difficile . 
 Quinto hoc idem patet : 
 quia cum liberales maxime amentur , 
 circa illud maxime consistit liberalitas , 
 quod quis agendo maxime amatur . 
 Non autem maxime amatur aliquis , 
 si aliena bona non surripiat , 
 vel si proprios redditus custodiat . 
 Sed maxime diligitur 
 si ex propriis redditibus debitos sumptus faciat , 
 et bonis 
 et dignis magna dona tribuat . Quare in bene expendendo , 
 et aliis bona retribuendo principaliter liberalitas consistit . Viso 
 quid est liberalitas , 
 quia est virtus reprimens auaritias , 
 et moderans prodigalitates . Et ostenso circa quae habet esse , 
 quia principaliter est circa debitos sumptus , 
 et circa debitas rationes ; 
 ex consequenti autem est in custodiendo redditus proprios , 
 et non in usurpando alienos : 
 de leui patet , 
 quomodo nos possumus facere liberales . 
 Nam sicut quia fortitudo plus opponitur timori quam audaciae , 
 facimus nosipsos fortes , declinando ad audaciam ; 
 ita quod potius plus audeamus , 
 quam minus . Sic quia liberalitas magis opponitur auaritiae quam prodigalitati , declinandum est magis ad prodigalitatem quam ad auaritiam , 
 et magis debemus superabundare in dando , quam deficere . 
