Est autem ex praecedenti capitulo aliqualiter declaratum , 
 qualis sit communitas domus : 
 cum ostensum sit quod homo est naturaliter animal domesticum , 
 et quod communitas domus est quodammodo naturalis . 
 Attamen 
 quia per hoc non sufficienter habetur 
 qualis sit huiusmodi communitas , 
 ideo intendimus aliqua dicere 
 de communitate domestica . 
 Sciendum ergo , 
 Philosophum 1 Politicorum sic describere communitatem domus : 
 videlicet , 
 quod domus est communitas 
 secundum naturam , 
 constituta quidem in omnem diem . 
 In hac autem descriptione aliquid declaratum est per praecedens capitulum , et aliquid restat ulterius declarandum . 
 Nam quod domus sic communitas 
 secundum naturam , superius grosse et figuraliter probabatur , 
 et infra clarius ostendetur ; 
 ubi distinguentur omnes partes domus , 
 et probabitur 
 quod quaelibet talis pars est aliquid naturale . 
 Restat ergo declarare in descriptione praedicta , 
 quomodo domus sit communitas constituta in omnem diem . 
 Ad cuius euidentiam aduertendum , 
 quod humanorum operum , 
 et eorum quae requiruntur ad sufficientiam vitae , 
 ad quae ordinatur humana communitas , 
 ut videtur distinguere . Philosophus 1 Politicorum , quaedam sunt diurnalia , 
 ut illa , 
 quibus indigemus omni die , 
 cuiusmodi est comedere , 
 bibere , 
 et 
 cuiusmodi sunt alia sustentamenta , et seruitia corporalia , 
 quibus quotidie indigemus . 
 Aliqua vero sunt non diurnalia , 
 quibus non quotidie indigemus , 
 ut emptio , et venditio . 
 Nam et si aliqui existentes in aliqua domo , 
 ad sustentationem vitae quotidie indigent emptione , et venditione , 
 videtur hoc esse ex defectu , 
 et ex corruptione domus : 
 non enim videntur se habere ut incolae nec ut ciues , 
 sed magis ut peregrini 
 et ut viatores , 
 si ad sustentationem vitae emptione vel venditione continue egeant . Communitas ergo domus facta fuit propter ea , quibus quotidie indigemus . Verum quia in una domo non reperiuntur omnia necessaria ad vitam , 
 non sufficiebat communitas domestica , 
 sed oportuit dare communitatem vici , 
 ita quod cum vicus constet ex pluribus domibus , 
 quod non reperitur in una domo , 
 reperiatur in alia . 
 Propter quod Philosophus 1 Politicorum ait , 
 quod sicut communitas domus constituta est in omnem diem , 
 idest in opera diurnalia : 
 sic in opera non diurnalia constituta est communitas vici . 
 Verum 
 quia etiam in uno vico non reperiuntur omnia 
 necessaria ad vitam , 
 praeter communitatem 
 vici oportuit dare communitatem ciuitatis . Communitas ergo ciuitatis esse videtur ad supplendam indigentiam in tota vita . 
 Illa ergo videtur esse perfecta ciuitas 
 ( ut superius dicebatur ) 
 in qua reperiri possunt 
 quae sunt 
 necessaria uniuersaliter 
 ad totam vitam . 
 Rursus autem , 
 quia contingit ciuitates habere guerras , 
 utile est uni ciuitati ad expugnandam ciuitatem 
 aliam confoederare se alteri ciuitati ; 
 quare cum confoederatio ciuitatum utilis sit ad bellandum hostes , 
 et ad remouendum prohibentia corruptiua , 
 praeter communitatem domus , vici , 
 et ciuitatis , inuenta fuit communitas regni et principatus , 
 quae est confoederatio plurium castrorum et ciuitatum existentium sub uno principe siue sub uno Rege . Erit ergo hic ordo , quod domus est communitas 
 secundum naturam constituta in omnem diem . Vicus autem est communitas constituta in opera non diurnalia . 
 Ciuitas vero est communitas constituta 
 ad sufficientiam in vita tota . 
 Sed regnum est communitas constituta non solum ad supplendum indigentias vitae , 
 sed etiam ad remouendum prohibentia corruptiua ; 
 ad quae remouendum una ciuitas non potest plene sufficere , 
 nisi ei sint adiunctae aliae plurimae ciuitates 
 et castra . 
 Patet ergo 
 qualis sit communitas domus , 
 quia est communitas naturalis constituita propter opera diurnalia et quotidiana . 
 Quod autem oporteat domum ex pluribus constare personis , videre non est difficile . 
 Nam cum domus 
 ( ut patet ex habitis ) 
 sit communitas quaedam et societas personarum : 
 cum non sit proprie communitas nec societas ad seipsum , 
 si in domo communitatem saluare volumus , 
 oportet eam ex pluribus constare personis ; 
 immo ( 
 ut infra patebit , 
 et ut vult Philosophus 1 Politâ€™ ) 
 non solum domus est communitas quaedam , 
 sed in domo oportet dare plures communitates : 
 quod sine pluralitate personarum esse non potest . Patet ergo quod domus ex pluribus constat personis . Patet 
 etiam qualis sit , 
 et quomodo sit necessaria . Nam ( ut est ex habitis manifestum ) 
 in vita humana non solum est expediens communitas domus , 
 sed et vici , 
 ciuitatis , et regni . 
 Utrum autem propter alias causas , 
 quam propter iam dictas , 
 sit expediens communitas ciuitatis , 
 et regni , 
 in tertio libro plenius ostendetur . 
 Ad praesens autem sufficiat in tantum tangere de regno et ciuitate , 
 in quantum eorum notitia aliquo modo deseruit ad cognoscendum domum , 
 et ad sciendum qualiter sit regenda . 
 Nam 
 ( ut superius tangebatur ) in hoc secundo libro intenditur principaliter regimen domus , non autem regimen ciuitatis . His sic pertractatis , 
 cum communitas domus sit 
 tam necessaria in vita ciuili , 
 spectat ad quemlibet ciuem scire debite regere suam domum : 
 tanto tamen magis hoc spectat ad Reges et Principes , 
 quanto ex incuria propriae domus magis potest insurgere praeiudicium ciuitati et regno , 
 quam ex incuria aliorum . 
