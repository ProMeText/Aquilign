Tangit autem Philosophus 5 Polit’ 
 decem quae politiam saluant , 
 et quae oportet facere Regem 
 ad hoc ut se in suo principatu praeseruet . 
 Primo est , 
 non permittere in suo regno transgressiones modicas . 
 Nam multae modicae transgressiones 
 ( ut ait Philos’ ) aequantur uni magnae , 
 sicut multae paruae expensae aequiualent uni magno sumptui : 
 paruae enim transgressiones 
 si multae sint , 
 disponunt ad transgressiones magnas . 
 Nam 
 qui minima negligit , 
 paulatim defluit in maiora . Principiis ergo est obstandum , 
 et inhibendae sunt obliquitates , 
 etiam modicae . 
 Secundum praeseruans politiam 
 et regnum regium , est bene uti iis 
 qui sunt in regno , 
 introducendo eos ad aliquos principatus , 
 honorando eos , 
 et non iniuriando eis . 
 Nam ut innuit Philosophus in Poli’ bene uti ciuibus non solum praeseruat politiam rectam , 
 sed etiam principatus ex hoc durabilior redditur , 
 dato quod in ipso sit aliquid obliquitatis ad mixtum . Tertium est , 
 incutere timorem iis qui sunt in politia : 
 nam corruptiones longe 
 secundum rem , 
 prope autem 
 secundum timorem politiam saluant : ciues enim magis sunt subiecti Principi 
 et plus ei obediunt , 
 si ex timoribus corruptionem timeant . Guerra enim exterius tollit seditiones intrinsecas , 
 et reddit ciues magis unanimes 
 et concordes . 
 Exemplum huius habemus in Romanis , 
 qui postquam defecerunt exteriora bella , 
 intra seipsos bellare coeperunt . 
 Est autem haec cautela utilis solum duobus principatibus : 
 ut principatui constituto ex hominibus assuetis ad bella , 
 et principatui in quo quis nouiter principari coepit . Homines enim bellatores 
 et assueti ad praelia , 
 quibus non fuit curae de virtutibus aliis nisi de fortitudine , 
 secundum Philosophum 7 Politicorum assimilantur ferro , 
 quod dum est in continuo exercitio claritatem habet , 
 sed si diu remanet inofficiosum , rubiginem contrahit . Sic et tales bellantes fiunt obedientes Principi : 
 vacantes vero nesciunt debite se habere : 
 quare talibus ut debite se habeant semper incutiendi sunt timores bellici , 
 et correptiones extrinsecae . 
 Rursus , 
 si quis super aliquos de nouo principari coepit , 
 quia contra talem principatum 
 facilius insurgitur ; 
 ne ciues insurgant in Principem , 
 et 
 ut magis unanimiter obediant , 
 incutiendi sunt illis timores de extrinsecis periculis imminentibus : 
 sed si regnum diu in statu perstiterit , 
 et dominus ille sit naturalis , 
 ita quod quasi non sit in memoria hominum ex quo ille 
 et antecessores sui obtinuerunt huiusmodi principatum , tanta cautela non magnam utilitatem habere videtur . 
 Quartum autem quod politiam saluare videtur , 
 est cauere seditiones 
 et contentiones nobilium ; 
 et hoc ponendo eis leges , 
 quia legibus non de facili contradicitur . 
 Sunt enim in regno tales leges instituendae , 
 ut per eas sedari possint contentiones nobilium . Nam baronibus dissentientibus fiunt seditiones in regno , 
 et per consequens fit praeparamentum 
 ut dissoluatur regius principatus . Quintum , est diligenter aspicere , 
 quomodo se habeant , 
 quos maiestas regia honorauit , et promouit ad aliquam praeposituram , 
 vel ad 
 aliquem principatum , 
 aut magistratum . Nihil enim adeo regnum conseruat 
 et politiam saluat , 
 sicut praeficere homines bonos 
 et virtuosos , 
 et conferre eis dominia et principatus . 
 Quare maxime saluatiuum politiae est , 
 regiam maiestatem considerare diligenter quos praeficit in aliquibus magistratibus : 
 et si bene se habuerint , 
 augere eorum dominia : 
 si male , 
 minuere : 
 vel adeo male se habere possent , 
 quod essent totaliter a dominio remouendi , 
 vel etiam capitali sententia condemnandi . 
 Sextum est , 
 nulli valde magnum dominium conferre . 
 Nam magna dominia ex nimia bonitate 
 et fortitudine 
 ut plurimum corrumpunt mentes hominum , 
 ut fiant transgressores iustitiae . Est autem haec cautela maxime utilis ad homines , 
 de quibus Rex certam et diuturnam experientiam non accepit . 
 Ideo potissime obseruandum est , 
 ne repente constituatur aliquis in maximo principatu . 
 Septimum saluans regnum et politiam , 
 est Regem siue principantem habere dilectionem 
 et amorem ad bonum regni , 
 et ad politiam , 
 in qua principatur . 
 Quicunque enim amat , solicitatur , et timet , 
 ne aliquod inconueniens accidat circa amatum . Timor autem consiliatiuos facit , 
 ut dicitur 2 Rhet’ ibi enim est magna salus , 
 ubi 
 et multa consilia . 
 Quare 
 si Rex 
 bonum regni diligat , saluabitur regnum ; 
 quia timens ne in regno aduersa contingant , 
 adhibebit multa consilia qualiter possit bona regni promouere , 
 et periculis imminentibus obuiare . 
 Octauum saluans regnum et politiam , 
 est habere ciuilem potentiam . 
 Nam ( ut dicitur in Magnis moralibus ) 
 iustitia urbanitates conseruat . 
 Sed iustitia in regno conseruari non potest , 
 nisi per potentiam ciuilem puniantur transgressores iusti . 
 Debet enim Rex 
 aut Princeps si vult seruare iustitiam 
 et vult punire transgressores iusti , habere multos exploratores , 
 et multos inquisitores inuestigantes facta ciuium , et inquirentes unde ciues accipiunt 
 quod expendunt , et quomodo possunt reddere rationem sui victus : 
 nam qui huiusmodi rationem non potest reddere , 
 signum est quod ex furto 
 vel ex male ablato viuat . 
 Sic enim faciendo ista , 
 poterit seruare iustitiam , 
 et praeseruare regnum a maleficis , 
 et transgressoribus iusti . Nonum maxime saluans regnum , 
 est esse regem bonum et virtuosum . 
 Nam ut dicitur 5 Politicorum , 
 maior virtus requiritur in custodia ciuitatis et regni , 
 quam in duce exercitus . 
 Nam in duce exercitus requiritur potissime experientia , 
 sed custos ciuitatis 
 et custos regni totius oportet 
 quod sit virtuosus et epiikis idest super iustus : 
 decet enim talem esse quasi semideum , 
 ut sicut alios dignitate et potentia excellit , 
 sic eos bonitate superet : 
 hoc enim maxime saluabit regnum et politiam , 
 si Rex sit bonus et virtuosus , 
 quia intendet bono regni et communi . Decimum , 
 est Regem non ignorare qualis sit illa politia 
 secundum quam principatur , 
 et quae eam possunt saluare et corrumpere . Talia autem maxime sciri poterunt per experientiam : 
 nam 
 cum quis diu expertus est regni negocia , 
 de leui arbitrari poteritque bonum statum regni corrumpunt , et saluant . Decet ergo Regem frequenter meditari et habere memoriam praeteritorum 
 quae contigerunt in regno , 
 quomodo iudicata fuerunt , 
 et quomodo temporibus retroactis melius conseruatus fuerit 
 bonus status regni , 
 ut sciat cognoscere qualiter principari debeat , 
 et quae corrumpunt 
 et saluant regnum 
 et gubernationem regni : 
 quia his ignoratis 
 recte regum gubernare non poterit . 
