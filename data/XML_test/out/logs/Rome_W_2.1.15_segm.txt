Dicebatur superius in domo esse tria distincta regimina : 
 nuptiale , 
 quo vir praeest uxori ; paternale , 
 quo pater praeest filiis ; 
 et dominatiuum , 
 quo praeest seruis . 
 Postquam ergo distinximus regimen coniugale a paternali , 
 quia paternale est magis totaliter et simpliciter , 
 illud vero magis particulariter : 
 et quia paternale est magis 
 secundum naturam , illud vero est quodammodo ex electione : 
 rursus , 
 quia ad alia opera est hoc quam illud . Restat ostendere , 
 quomodo coniugale regimen differt a seruili . Quod autem non debeat uti sua coniuge tanquam serua , triplici via venari possumus . Prima sumitur 
 ex ipso ordine naturali . 
 Secunda ex perfectione domus . 
 Tertia ex parilitate coniugum . 
 Prima via sic patet . 
 Nam tota natura mouetur 
 et regitur a Deo , 
 et a substantiis separatis : 
 unde et Philosophus in libro De bona fortuna ait , 
 Impetus naturales 
 quos habemus in anima esse in nobis a Deo tanquam a mouente naturam totam . 
 Sicut ergo in artificio facto a sapienti artifice non inueniretur aliquid superfluum , 
 nec aliquid diminutum : sic natura , 
 nisi impediatur , 
 eo quod mouetur 
 et dirigitur a sapientissimos artifice ut a Deo , nihil agit superfluum , 
 nec deficit in necessariis . 
 quicquid ergo natura agit , 
 et quicquid natura praeparatur , 
 oportet ordinatissimum esse : 
 quia ille naturam dirigit , 
 a quo est omnis ordo . 
 Cum ergo tunc sit aliquid ordinatum maxime , 
 quando unum ordinatur ad unum officium : 
 cum uxor naturaliter sit ordinata ad generandum , 
 non erit ordinata ad seruiendum . 
 Ideo dicitur 1 Politicorum , 
 quod naturaliter distinguuntur foemina et seruus . 
 Nam ( ut Philosophus ait ibidem ) 
 nihil tale natura facit , 
 sicut faciebant fabri formantes Delphicum gladium . 
 Apud Delphos enim sic fiebant gladii propter pauperes , 
 ita quod unus gladius deseruiebat pluribus officiis : 
 utputa pauperes 
 non valentes plura habere instrumenta , 
 faciebant aliquod instrumentum fabricari , 
 quo possent ad plura uti officia . 
 Natura autem non sic agit , 
 sed ut melius fiant res naturales , 
 semper ad unum officium principaliter ordinat unum aliquid : 
 unde et idem Philosophus ait , 
 quod unumquodque organorum optime perficiet suum opus , 
 si non multis operibus sit seruiens , 
 sed uni . 
 Quare cum natura ordinauerit coniugem ad generationem , indecens est quod ordinetur ad seruiendum . 
 Non est ergo naturalis ordo , virum praeesse uxori eo regimine 
 quo praeest dominus seruis . 
 Licet ergo sic sit 
 secundum ordinem naturalem , 
 tamen apud aliquas gentes sicut apud Barbaros , 
 idem sunt foemina et seruus , 
 ut recitat Philosophus 1 Politicorum dicens , 
 quod inter Barbaros foemina et seruus eundem habent ordinem . Utebantur enim illi coniugibus tanquam seruis . 
 Sed hoc ideo contingebat 
 ( ut recitatur ibidem ) 
 quia inter Barbaros nullus est naturaliter principans , 
 sed idem est esse naturaliter barbarum 
 et seruum ; 
 esse enim barbarum ab aliquo , hoc est , 
 esse extraneum ab eo , 
 et non intelligi ab illo . Potest ergo quis esse barbarus huic vel illi , 
 quia non intelligitur ab hoc vel ab illo . 
 Sicut Theutonici sunt barbari Italicis , 
 et Italici Anglicis . 
 Ille tamen est barbarus simpliciter , 
 qui seipso est extraneus , 
 et seipsum non intelligit : 
 quod esse non potest , 
 nisi careat usu rationis et intellectus . 
 Sed cum carens rationis usu sit naturaliter seruus , 
 quia nescit seipsum dirigere , 
 et expedit ei quod ab aliquo alio dirigatur , 
 idem est esse natura barbarum et seruum . 
 Quare si apud Barbaros eundem habent ordinem uxor et seruus , 
 hoc est propter rationis defectum , 
 quia nesciunt 
 distinguere 
 inter regimen coniugale , 
 et seruile . 
 Quare si decet ciues esse industres , 
 et cognoscere modum 
 et ordinem naturalem ; 
 indecens est eos uti uxoribus tanquam seruis . 
 Tanto tamen hoc magis indecens est 
 apud Reges et Principes , 
 quanto detestabilius est eos esse Barbaros , 
 et carere ratione et intellectu . 
 Ex parte igitur ordinis naturalis patet aliud esse regimen coniugale quam seruile : 
 et non esse utendum uxoribus tanquam seruis . 
 Secunda via ad inuestigandum hoc idem , sumitur ex parte perfectionis domus . 
 Videtur enim domus esse imperfecta , et habere penuriam rerum , 
 et non sufficere sibi in vita , 
 si uxor et seruus habeant eundem ordinem . 
 Unde dicitur 6 Politicorum , 
 quod pauperes , 
 quia non habent copiam seruitorum , 
 nec abundant in iis quae requiruntur 
 ad perfectionem domus , 
 utuntur uxoribus et filiis tanquam seruis . 
 Tertia via sumitur ex parilitate , 
 quae esse 
 debet inter virum et uxorem . 
 Nam licet vir debeat praeesse uxori , 
 eo quod ratione praestantior : 
 non tamen debet esse tanta imparitas inter virum et uxorem , quod ea uti debeat tanquam serua , 
 sed magis tanquam socia . Non enim est 
 tanta imparitas 
 inter uxorem et uirum , 
 quanta inter dominum et seruum : 
 immo uir et uxor quantum ad aliquid ad paria iudicantur . 
