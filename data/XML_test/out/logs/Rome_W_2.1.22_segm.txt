Multi virorum in hoc videntur delinquere , 
 quia circa uxores proprias sunt nimis zelotypi . 
 Sed quod nimis zelus 
 non sit laudabilis , 
 triplici via ostendere possumus . 
 Nam cum quis erga suam coniugem est nimis zelotypus , 
 ex nimio zelo 
 quem erga illam gerit , 
 omnia suspicatur in peius . 
 Multotiens quidem uxores bene viuentes , 
 et debite se gerentes increpantur a viris , 
 si contingat eos nimis esse zelotypos : 
 eo quod ipsi zelotypi 
 etiam bene acta suspicantur in peius . 
 Ex suspitione autem ipsius zelotypi , 
 si nimis sit eius zelus , 
 tria mala consurgunt ; ex quibus tres rationes sumi possunt , 
 ostendentes nimis zelotypos 
 non esse laudandos . Primum est , 
 quia viri in seipsis nimia turbatione vexantur . 
 Secundum , 
 quia ex hoc ipsae uxores incitantur ad malum . Tertium vero , 
 quia ut plurimum ex tali zelo consurgit in domo litigium et perturbatio . 
 Prima via sic patet . 
 Nam 
 si viri in nimio zelo mouentur circa uxores proprias , 
 quasi semper sunt in suspitione , 
 et per consequens semper sunt in anxietate cordis : 
 quare cum una cura impediat aliam , 
 oportet sic zelantes retrahi a debitis curis , et a ciuilibus operibus . Decet ergo omnes ciues non esse nimis zelotipos de suis coniugibus : 
 et tanto magis hoc decet Reges et Principes , 
 quanto maius praeiudicium potest insurgere regno , 
 si Reges sint in anxietate cordis , 
 et retrahantur a debita cura regni . 
 Secunda via ad inuestigandum hoc idem , 
 sumitur 
 ex eo quod uxores incitantur ad malum , 
 si contingat suos viros esse nimis zelotypos . Commune est enim quod semper prohibitio auget concupiscentiam . Nam , 
 ut dicitur 2 Rhetoricorum concupiscentia est eius quod abest . Ideo probatur ibi , 
 quod senes magis desiderant uiuere ultima die , quam praecedentibus diebus , 
 eo quod tunc magis deficit eis uita . 
 Semper ergo magis concupiscitur quod abest , 
 et quod uidemus nobis deficere . 
 Sed cum res prohibita , 
 eo ipso quod prohibetur 
 et uidetur abesse et deficere , 
 ex hoc ipso magis desideratur et concupiscitur , 
 sequitur uxores zelotypiorum 
 magis incitari ad malum , 
 quia augetur in eis concupiscentia ex inordinato zelo uirorum , 
 et ex ipsorum inordinata prohibitione . 
 Tertia uia ad inuestigandum hoc idem , 
 sumitur ex lite et iurgio , 
 quod in domo consurgit . 
 Nam cum uidetur uxoribus quod sine causa calumnientur , et quod earum uiri 
 sine culpa suspicentur de ipsis mala , 
 quod faciunt uiri zelotypi ; 
 non possunt patienter sufferre : 
 propter quod in domo illa 
 ut plurimum oriuntur lites 
 et iurgia . 
 Non ergo decet uiros de suis coniugibus esse nimis zelotypos . 
 Nec etiam decet eos circa suas coniuges nullam habere custodiam 
 et nullum habere zelum , 
 sed consideratis conditionibus personarum , 
 et inspectis consuetudinibus patriae quilibet circa propriam coniugem debet debitam curam , 
 et debitam diligentiam adhibere . Sic enim decet uirum quemlibet erga suam coniugem ornatum habere zelum , 
 ut sit 
 inter eos amicitia naturalis delectabilis , et honesta . 
